Couplet,Poet
"وَحۡدَہٗ جَي وَڍِيا، ڪِئا اِلّاَاللهَ اَڌَ،
سِ ڌَڙَ پَسِي سَڌَ، ڪِه اَڀاڳِيَ نہ ٿِئي.",Shah Abdul Latif Bhitai
"وَحۡدَہٗ لا شَرِيکَ لَهٗ، اِيُّ ھيڪَڙائِيَ حَقُّ،
ٻِئائِيَ کي ٻَکُ، جَنِ وڌو سي وِرَسِئا.",Shah Abdul Latif Bhitai
"پاڻِهۡ پَسي پاڻَ کي، پاڻِهۡ  ئِي محبوبُ،
پاڻِهۡ خَلقي خُوبُ، پاڻِهۡ ئِي طالبُ تِن جو.",Shah Abdul Latif Bhitai
"سو ھِيُ، سو ھُو، سـو اَجلُ، سو اللهُ،
سو پِرين، سو پَساھُ، سو ويرِي، سو واھَرُو.",Shah Abdul Latif Bhitai
"پڙاڏو، سو سَڏُ، وَرُ وائِيَ، جو جَي لَھين،
ھُئا اَڳِھِمۡ گَڏُ، ٻُڌڻَ ۾ ٻَہ ٿِئا.",Shah Abdul Latif Bhitai
"ايڪُ قَصَرُ، دَرَ لَکَ، ڪوڙِين ڪَڻِسِ ڳِڙکِيُون،
جيڏاہُ ڪريان پَرَکَ، تيڏاہُ صاحبُ سامُهون.",Shah Abdul Latif Bhitai
"اَگِهي آَگهائِي، رَنجُ پِرِيان کي رَسيو،
چَکِيَم چڱائِي، سورانگهي سُورِيءَ تان.",Shah Abdul Latif Bhitai
"سُورِيءَ سَڏُ ٿِيو، ڪا ھَلَندِي جيڏِيُون؟
وَڃَڻُ تَنِ پِيو، نالو نيِهُ ڳِنَنِ جي.",Shah Abdul Latif Bhitai
"سُورِيءَ مَٿي سيڻَ، ڪِھَڙي ليکي سَنَرا؟
جيلَه لَڳا نيڻَ، تي سُورِيائي سيجَ ٿِي.",Shah Abdul Latif Bhitai
"سُورِيَ چڙهڻُ، سيڄَ پَسڻُ، اِيُ ڪَمُ عاشِقَنِ،
پاھُون ڪِينَ پَسَنِ، سائُو ھَلَنِ سامُها.",Shah Abdul Latif Bhitai
"ڪاتِي تِکِي مَ ٿيي، مَرُ مُنِيائي هوءِ،
مانَ وِرمَنِ توءِ، مون پريان جا هَٿڙَا.",Shah Abdul Latif Bhitai
"ڪاتي جا قريبَ جي، سا هَڏَ چِيري چَمُ،
عاشقَن پَھِجو اڱُ، للهِ ڪارڻِ وَڍئو.",Shah Abdul Latif Bhitai
"جان وَڍين تان ويهُ، نہ تہ وٺِئو واٽَ وانءُ تون،
هِيُ تَنِين جو ڏيهُ، ڪاتِي جَنِين ھَٿَ ۾.",Shah Abdul Latif Bhitai
"سِرُ جُدا، ڌَڙَ ڌارَ، دوڳَ جَنِين جا ديڳ ۾،
سي مَرُڪن پَچارَ، ھَڪيا جَنِ جي هَٿَ ۾.",Shah Abdul Latif Bhitai
"ديڳيين دوڳَ ڪَڙهنِ، جِتِ ڪَڙِيين ڪَڙَڪو نہ لھي،
تِتي طَبِيبَنِ، چاڪَ چِڪَندا ڇَڏئا.",Shah Abdul Latif Bhitai
"سِسِي سي گُهرَنِ، جَي واٽِندَڙَ وِچَ ۾،
اُوءِ ڪِي ٻئو پُڇَنِ، سَرو جَنِ سَنباھِيو؟",Shah Abdul Latif Bhitai
"مُلِ مَھَنگو قَطَرو، سِڪَڻُ شَھادتَ،
اَسان عِبادَتَ، نَظَرُ نازُ پِرِيَنِ جو.",Shah Abdul Latif Bhitai
"ھَڏِ نہ وَڻي ھاڻِ مُون، ويڄَنِ جِي وِصالَ،
هِنَ مُھجي حالَ، حَبِيبُ ئِي ھادي ٿِئو.",Shah Abdul Latif Bhitai
"سوئِي راھَ رَدِّ ڪري، سوئي رَهَنُماءُ،
وَتُعِزُّمَنۡ تَشَآءُ وَتُذِلُّ مَنۡ تَشَآءُ.",Shah Abdul Latif Bhitai
"سِڪين ڪُهۡ سلام کي، ڪَرين ڪُهۡ نہ سَلامُ؟
ٻِئا دَرَ تَنِ حَرامُ، اِيُ دَرُ جَنِين دَيکئو.",Shah Abdul Latif Bhitai
"مِٺايا مِٺو گَهڻون، ڪَڙو ناھِ ڪلامُ،
سُڪُوتُ ئِي سلامُ، پِريان سَندي پارَ جو.",Shah Abdul Latif Bhitai
"پِريان سَندي پارَ جِي، مِڙَئِي مِٺائِي،
ڪانِه ڪَڙائي، چَکين جَي چَيت ڪَري.",Shah Abdul Latif Bhitai
"ڄاڻِي ٻُجهي جَنِ، توسين سُورَ سَڃَ ڪِي،
تون ڪِيَ سنديُون تَنِ، پَرَ سين پَچارون ڪرين.",Shah Abdul Latif Bhitai
"حَبِيبَنِ هيڪارَ، مَنجها مَھَر سڏُ ڪِئو،
سو مون سڀَ ڄمارَ، اورڻُ اُھوئِي ٿِئو.",Shah Abdul Latif Bhitai
"ڪُھِنِ تان ڪَرَ لَھَنِ، ڪَرَ لَھَن تان ڪُھِنِّ،
سيئِي ماءِ مُھَنِّ، سيئِي راحَتَ رُوحَ جِي.",Shah Abdul Latif Bhitai
"جان ڪي ڪَري طَبيبُ، دارُون هِنَ دردَ جا،
هَڻيو سي حبيبُ، اُکوڙيو اَڌَ ڪَري.",Shah Abdul Latif Bhitai
"هَڻُ حَبِيبَ! هٿُ کَڻِي، ٿيڪ مَ ٿورو لاءِ،
پرين! تنھنجي گهاءِ، مَران ته مانُ لَهان.",Shah Abdul Latif Bhitai
"جِتِ حَبيبَ هَڻن، نائُڪَ پَري نينهن جِي،
تتي طبيبَنِ، وِڄا وَڃي وِسَري.",Shah Abdul Latif Bhitai
"هَڻين جي حَبيبَ! مَحبَتي مَيا ڪري،
پُڇان ڪِينَ طَبِيبَ، هوندَ گهائنِ سين ٿي گهارِيان.",Shah Abdul Latif Bhitai
"چوري چَنگُ، ٻَنگُ لهِي، حَبيبَنِ هنيوس،
ٻُجهان ٻاڻُ لڳوس، ڪاناريو ڪَرَ کڻي.
",Shah Abdul Latif Bhitai
"اَڄُ پُڻ ڪَنجهو ڪَنجهَه، واڍوڙڪي مَنهَين،
جُي پُڻ پين سَنجهَه، هُوءِ پِنيُون هُوءِ پَٽِيُون.",Shah Abdul Latif Bhitai
"اَڄُ پُڻ ڪهڙي دانهن، واڍوڙڪيءَ مَنهين،
ويڄَ ورائي ٻانهن، چوري چاڪَ نِهاريا.",Shah Abdul Latif Bhitai
"ويچارا واڍوڙَ، سَدا شاڪِر سُورَسين،
تاڻِينِ مَٿي توڙ، اوري ڪَنِ نه آسرو.",Shah Abdul Latif Bhitai
"ويڄَنِ سين وائيءَ پِيا، ڪِري نه ڪيائون،
جي پَندِ پارِيائُون، ته سِگهائي سَگها ٿِيا.",Shah Abdul Latif Bhitai
"ويڄَن سين وائيءَ پيا، ڪِرِي ڪَنِ نه پاڻِ،
اَگها ان اُهڃاڻ، پَسو! سُور سِجهائيا.",Shah Abdul Latif Bhitai
"آهي گهڻو اَگهَن جو، تَرَسُ طَبِيبَن،
ڪَيو وَسُ ويڄَن، تان ڪِري ري ڪِينَ ٿئي.",Shah Abdul Latif Bhitai
"تَرَسُ طَبِيبَن جو، جَڏَن ڪيو نه جات،
جي ويڄن جي واتِ، دارُونئان سي دُورِ ٿيا.",Shah Abdul Latif Bhitai
"اَگها ئي سگها ٿيا، جي ويٺا وَٽِ ويڄَن،
ترسِي طَبيبَنِّ، چيٺي هوند چڱا ڪيا.",Shah Abdul Latif Bhitai
"پاڙي ويڄَ هُئامِ، تان مُون مُورُ نه پُڇيا،
تيلاهيِن پِيامِ، موريسَرَ اَکيَنِ ۾.",Shah Abdul Latif Bhitai
"هارِئا! تو هِرِي، ڪُپَڇُ ڪايا سين ڪِيو،
ڪَرِيين جي ڪِرِي، ته تون تَوانو ٿِيين.",Shah Abdul Latif Bhitai
"ويڄَ! مَ ٻُڪِي ڏي، اَلا! چَڱِي مَ ٿيان،
سَڄَڻُ مانَ اَچي، ڪَرَلاهُو ٿِي ڪَڏِهين.",Shah Abdul Latif Bhitai
"هاريا ويڄَ مُياسِ! سُڌِ نه لهن سُورَ جِي،
پرِيان کي چَوندياس، ته تَرَسُ طَبيبَنِ ڇَڏِيو.",Shah Abdul Latif Bhitai
"ويهَڻُ ويڄَنِ وَٽِ، جي سِکين ته سَگهو ٿيين،
اَڳِين عادَتَ مَٽِ، ته اَگها! عاجِزُ نه ٿِيِين.",Shah Abdul Latif Bhitai
"هُئين ته ويڄَنِ وَٽِ، تون ڪيئن جِيءَ جَڏو ٿيين؟
سِرُ ڏيئِي ۾ سَٽِ، ڪُه نه ڪِيَئِي ڊڀَڙا؟",Shah Abdul Latif Bhitai
"ڪُٺِيَس ڪُويڄَنِ، تَنَ طبيبَ نه گَڏِيا،
ڏيئي ڏَنڀَ ڏَڏَنِ، پاڻان ڏِيلُ ڏُکوئيو.",Shah Abdul Latif Bhitai
"اَگهَنِ مِڙِي اَڄُ، ڪِيو سَڏُ صِحَتَ کي،
ڏورِ، ڏُکَندا ڀَڄُ، مِهرِيءَ مُنهن ڏيکاريو.",Shah Abdul Latif Bhitai
"پُرِي پَتَنگَ آئيا، سِرِي سَهائٖي هيٺِ،
ٿِيندا ڏيٺاري ڏيٺِ، مَٿو ڏِيندا مَچَ کي.",Shah Abdul Latif Bhitai
"پَچائي پَهاڻُ، جَنِ رَساڻِئو رُڪَ کي،
تَنِين سندو ڄاڻُ، آهي آڳَڙِيَنِ کي.",Shah Abdul Latif Bhitai
"سِرُ سانداڻِ ڪري، پُڇِجِ گَهرُ لُهارَ جو،
ڌَڪَنِ هيٺِ ڌَريٖ، ماَن گَڏيئِي رُڪَ سين.",Shah Abdul Latif Bhitai
"سَهين جيئن سانداڻِ، ڌَڪَنِ مَٿي ڌَڪَڙا،
وَهِه وِڃائي پاڻِ، ڏي ڏَٻائُون ڏڱرين.",Shah Abdul Latif Bhitai
"ٻارِيو اُجهائِين پِرِين، اُجهايو ٻارِينِ،
مون کي ٿا مارِينِ، لُئا لُهارَنِ جا!",Shah Abdul Latif Bhitai
"اَڄُ آڳَڙِيا آئِيا، سُوڌا سِراڻِي،
پياري پاڻِي، تيغُون ڪَندا تِکِيُون.",Shah Abdul Latif Bhitai
"اَڄُ آڳَڙِيا آئِيا، سائُو ڪٖي سُڄاڻَ،
لاهِيندا مورِياڻَ، رُڪُ ڪَرِيندا پَڌرو.",Shah Abdul Latif Bhitai
"سَرَها ڏِٺَمِ سٖي، جَنِ ساڃاءِ سِراڻِ سين،
تَيغَ تَنِين جي کي، ڪَٽُ نه لڳي ڪَڏهِين.",Shah Abdul Latif Bhitai
"ايڪُ پِيالو! ٻه ڄڻا، عشقُ نه ڪري اَڌَ،
اِيَ تان ساعِرَ سَڌَ، ڪَيئِي جا قوال سين.",Shah Abdul Latif Bhitai
"جيڏانهن قاتِلَ ڪوڙَ، اَکيُون اوڏانهين کَڻي،
وِهُ تَنِين جِي ووڙَ، جَنِين سانگُ نه ساهَ جو.",Shah Abdul Latif Bhitai
"اَکِيون اوڏاهين کَڻي، جيڏانهن قاتلَ ڪُلِ،
مَٿو ڪَنِ نه مُلِ، پِڪَ برابر پانهنجو.",Shah Abdul Latif Bhitai
"قاتِلُ ڪمائِي ڪَري، وِهُ ماکِي جي ڪَنِ،
وَٽان ويهِي تَنِ، پِيج ڪي پياليُون.",Shah Abdul Latif Bhitai
"آڻي اُتَرَ واءَ، موکِيءَ مَٽَ اُپَٽِيَا،
مَتارا تنهين ساءَ، اَچَنِ سِرَ سَنباهِيو.",Shah Abdul Latif Bhitai
"جُہُ سٖي اَڱڻِ آئِيا، ته سَرو ڪَندا سُڃَ،
سائِي ٿينديَنِ اُڃَ، هِي پِيتو! هُو آڻِ ڪِي!",Shah Abdul Latif Bhitai
"موکي چوکي نہ ٿئي، اصل اوڇي ذات،
وَٽُيون ڏيئي واتِ، متارا جنھن مارِيا.",Shah Abdul Latif Bhitai
"مَتارا مَرِي وِيا، موکِي! تون نَه مَرين!
ڪيٖهِي پَرِ پَرين، ڏُکِي! ڏاتارَنِ ريٖ؟",Shah Abdul Latif Bhitai
"مَتارا مَرِي ويا، مَوکِي! تُون ڀِي مَرُ،
تنهنجو ڏوس ڏَمَرُ، ڪونَه سَهَندو اُنِ ريٖ.",Shah Abdul Latif Bhitai
"اَڃا کُوريٖ ماڳَ، مَٽَ، ڪُٽِڪا، ڪَٽَ گهڻا،
لاهي ويٖههُ مَ لاڳَ، موکِي مَتارَن جا.",Shah Abdul Latif Bhitai
"آٽِي ٿِيءُ اَڱارُ، کامِي کِردارَنِ سين،
پَسين سي ڀَتارَ، پُرِ پِيتوئي جَنِ سين.",Shah Abdul Latif Bhitai
"ڪَلاڙِ نِئُون ڪاءِ، مَتِ نه سِکين مون هِنيان!
رُوئنديٖ راتِ، وِهاءِ، چِڪائيندي بَٺِيون.",Shah Abdul Latif Bhitai
"موکِيءَ مَٽَ اُپَٽِيا، اَڇا اڱڻ ڌارِ،
اِيندا تو دَربارِ، وِهَ پِيَئندا وَٽِيون.",Shah Abdul Latif Bhitai
"ڏِنٖي ڏُکويا، اَڻَ ڏِنٖي راضِي ٿِيا،
صُوفِي تي ٿِيا، جيئن ڪِين کنيائون پاڻ سين.",Shah Abdul Latif Bhitai
"صُوفِيءَ صافُ ڪيو، ڌوئِي وَرَقُ وُجودَ جو،
تنهان پوءِ ٿِيو، جِيئَري پَسَڻُ پِرينءَ جو.",Shah Abdul Latif Bhitai
"صُوفِي چائين، سَڌَ ڪرين، صُوفِينِ اِيءَ نه صَلاحَ،
ڪاٽي رَکُ ڪُلاهه، وِجُهه اُڇَلي آڳِ ۾.",Shah Abdul Latif Bhitai
"عالَمُ آئونءَ ساڻُ، ڀَريو ٿو ڀيٖرَ ڪري،
پاڻَ نه آهي ڄاڻُ، مانڊِيءَ مَنڊُ پَکيڙِيو.",Shah Abdul Latif Bhitai
"طالِبُ ڪَثَرَ، سُونهن سَرُ، اَندرِ رُوميءَ راءِ،
ماڙُهو اِتِ ڪِياءِ، مَنڊُ نه پَسين مَنڊِيو!",Shah Abdul Latif Bhitai
"طالِبُ ڪَثَرَ، سُونهن سَرُ، اِيَءَ رومِيءَ جي رُوءِ،
جَنِين ڏِٺِي جُوءِ، تَنِين ڪُڇيو ڪينِڪي.",Shah Abdul Latif Bhitai
"طالِبُ ڪَثَرَ، سُونهن سَرُ، رُومِيءَ چيو آهي،
تاڙِي جٖي لاهي، ته مَنجَهئيِن مُشاهِدو ٿٖئي.",Shah Abdul Latif Bhitai
"طالِبُ ڪَثَرَ، سُونهن سَرُ، اِيَءَ رومِيءَ جِي رِهاڻَ،
پِهرِين وِڃائِڻُ پاڻِ، پَسَڻُ پوءِ پِرِيَنِ کي.",Shah Abdul Latif Bhitai
"طالِبُ ڪَثَرَ، سُونهن سَرُ، اِيَءَ رومِيءَ جِي راحَتَ،
جَنِين ڏِٺِي سَتَ، تَنِين ڪُڇيو ڪِينَڪِي.",Shah Abdul Latif Bhitai
"طالِبُ ڪَثَرَ، سُونهن سَرُ، اِيَءَ رومِيءَ جِي اوطاقَ،
جي ڀَڄــٖي دَرُ فِراقَ، ته منجهئِين مشاهِدو ٿئـٖي.",Shah Abdul Latif Bhitai
"ٿِيا رَسِيلا رَحمانَ سين، سَڳَرُ سُونهِينِ جي،
آئيون تَنِين کي، واڌايُون وِصالَ جُون.",Shah Abdul Latif Bhitai
"سا سِٽَ نه سارِينِ، اَلِفُ جنهن جي اَڳَ ۾،
ناحَقُ نِهارِينِ، پَنا ٻِيا پرينءَ لَئي.",Shah Abdul Latif Bhitai
"عاشِقُ عَزازِيلُ، ٻيا مِڙَئي سَڌَڙِيا،
مَنجهان سِڪَ سَبِيلَ، لَعنتِي لالُ ٿِئو.",Shah Abdul Latif Bhitai
"وِسَريومِ سَبَقُ، پِهرين سِٽَ نه سَنڀَران،
اَڃا هِيءُ وَرَقُ، هَئــٖي! مُطالِع نه ٿِيو!",Shah Abdul Latif Bhitai
"ڪيو مُطالعُ مون، هُو جو وَرَقُ وِصالَ جو،
تنهن ۾ تُون هِين تُون، ٻِي لاتِ نه لَحظـٖي جيتري.",Shah Abdul Latif Bhitai
"اَکَرَ ڇُتـٖي هيڪَڙي، ٻَهُون جي نه ٻُجَهنِ،
ڪوهُ ڪِبو کي تَنِ، سَڄِي سُڻائي ڳالهڙي.",Shah Abdul Latif Bhitai
"پَڙِهيو ٿا پَڙَهَنِ، ڪَڙَهَنِ ڪينَ قُلُوبَ ۾،
پاڻان ڏوهَه چَڙَهَنِ، جِيَ وَرَقَ وَرائِنِ وِتَرا.",Shah Abdul Latif Bhitai
"اَکَرُ پَڙههُ اَلِفَ جو، وَرَقَ سَڀِ وِسارِ،
اَندَرُ تُون اُجارِ، پَنا پَڙهندين ڪيترا.",Shah Abdul Latif Bhitai
"جيئن جيئن وَرَقَ وَرائِييٖن، تيئن تيئن ڏِٺو ڏوهُه،
تِنهن ڪَهڻيءَ ڪِبو ڪوهُ، جي رَهڻِيءَ رهيو نه سُپِرِين.",Shah Abdul Latif Bhitai
"ڪاتِبَ لِکيٖن جيئن، لايو لامُ اَلِفَ سين،
اَسان سَڄَڻُ تيئن، رَهيو آهي رُوحَ ۾.",Shah Abdul Latif Bhitai
"ڪو ٿو ڪاڳَرَ ڪورِييٖن، ويٺو وڃاييٖن مَس،
ڏورِ تِئائِين ڏسُ، اَکَرَ جِئائِين جُڙيا.",Shah Abdul Latif Bhitai
"هارائِجِ هِنئييٖن ۾، اَلِفَ سَندي اوڙَ،
ته ڪِتابَن جي ڪوڙَ، منجهان ئِي مَعلومُ ٿِئـٖي.",Shah Abdul Latif Bhitai
"ڪوڙييٖن ڪِتابَن ۾، حرفُ مِڙوئي هيڪُ،
جي تو نَظَرَ نيڪُ، ته بِسمِ اللهِ ئي بَس ٿئي.",Shah Abdul Latif Bhitai
"مُلئين مُٺي، ماءُ! جنهن پِتو ڦِٿو پيٽَ ۾،
سُڃاڻِي اَللهُ، ٽُٻِي ڏِنائين ڌوڙِ ۾،",Shah Abdul Latif Bhitai
"اَحد، اَحمَدُ پاڻُ ۾، وِچان مِيمُ فَرَقُ،
آهي مُستَغَرقُ، عالَمُ اِنهِيءَ ڳالهه ۾.",Shah Abdul Latif Bhitai
"دائُودِي دَيُون ڪَري، رَڪَنِ ڪونِهي رَنگُ،
گهوڙِيءَ هيٺِ اَيَنگُ، ڪاهِيو پاکَرِئينٖ هَڻي.",Shah Abdul Latif Bhitai
"دائُودِي دَيُون ڪَري، رَڪَنِ ڪونِهي چيتُ،
گهوڙِيءَ هيٺِ سُچيتُ، ڪاهِيون پاکَرِئيٖن هَڻي.",Shah Abdul Latif Bhitai
"او قابِيلَ! اکين سين، تِيرَ چَلايا تو،
ٻِيو مَرُ ماري سو، جنهن جو پهريون پُورو نَه ٿئٖي.”",Shah Abdul Latif Bhitai
"جي هُو پائِنِ ڪانُ ڪمانَ ۾، ته نَئِي ڏِجِ سِينو،
ڪِجي نه ڪِينو، وَڃِي دَرِ دوستنِ جٖي.",Shah Abdul Latif Bhitai
"پائي ڪانُ ڪَمانَ ۾، مِيان! مارِ مَ مون،
مون ۾ آهِين تون، مَتان تنهنجو ئِي توکي لڳي.",Shah Abdul Latif Bhitai
"ڪَيو ڇَڏِينِ ڪانُ، هَڏِ نه هَڻائِينِ ٿا،
ٿِيا جي نِيشانُ، ته پهرئين سان پُورا هئا.",Shah Abdul Latif Bhitai
"لورِي جِتِ لَڳومِ، اُتِ اُڀوئِي آهِيان،
سُورِهيه پِرِين سَندومِ، مانَ ٻاجهائٖي ٻِيو هَڻٖي!",Shah Abdul Latif Bhitai
"عاشِقَنِ اَللهَ جِي، مَحبَتَ رَکِي مَنِ،
سَندِي سِڪَ پِرِيَنِ، تَنَ ۾ آهي تَنِ جي.",Shah Abdul Latif Bhitai
"عاشِقَنِ اَللهُ، ويرو تارِ نه وِسَري،
آهَه ڪَرِيندي ساهُه، ڪَڏِهن ويندو نِڪَرِي.",Shah Abdul Latif Bhitai
"عاشِقَنِ آرامُ، ڪڏِهن تان ڪونه ڪِيو،
طَعني ڪِيا تمامُ، حَبِيباڻي هيٖڪَڙيٖ.",Shah Abdul Latif Bhitai
"سِڪَ نه آهي سُٿَرِي، کَڻُ پَرُوڙي پيرُ،
ڪُسَڻَ ڌاران ڪيرُ، ڪَري سَڌَ سِڪَڻَ جِي؟",Shah Abdul Latif Bhitai
"جي ڪِين سِڪَڻُ سِکُ، ناتَ پَسُ سِڪَندِيين،
پاسي تَنِين مَ لِڪُ، نينهن نه سُڃَاڻَنِ جي.",Shah Abdul Latif Bhitai
"جان جان ناههِ ضَرُورُ، تان تان طبيبُ ناههِ ڪو،
جُهه سو سَرِيو سُورُ، ڪَرَ ويڄُ وَرِ پيو.",Shah Abdul Latif Bhitai
"سُورُ جِنِين کي سَرِيو، سَرِي تَنِ صِحَتَ،
مُٺِي مُصِيبَتَ، آهي عاشقن کي.",Shah Abdul Latif Bhitai
"جي پِياري پاڻَ، ته ڪَرَهو ٿِي پاڻِي پِيين،
اَڳـٖي اِنَ نياڻَ، اَڻَ ڪوٺِيو ڪونهَ گِهڙي.",Shah Abdul Latif Bhitai
"اَڻَ ڪِي عَيان نه ٿيي، ڪِي پَروڙي ڪونهَ،
سِچِي جيٖهي سونَ، مُنهن نه پيئِي ماڙُهين.",Shah Abdul Latif Bhitai
"اَڻَ ڪِي عَيان نه ٿيي، ڪِي پَروڙي ڪون،
سا سُونهِين ٿي سونَ، اَمُرُ عَطا جنهن جو.",Shah Abdul Latif Bhitai
"جيڪِي ڏِنائُون، سو مان ڳُڻُ ڳَنڍِ ٿيو،
مون کان پُڇيائُون، ٺوڪي اِنهِين ٺوڪَ سين.",Shah Abdul Latif Bhitai
"جيڪي ڏِنائون، سو سِرُ ڏيئِي سَهُه، ڄندڙا!
مَ چَئو ڇِنائُون، اِي پُڻ ڳَنڍِيو سَڄڻيٖن.",Shah Abdul Latif Bhitai
"نَمِي کَمِي نِهار تون، ڏَمَرُ وڏو ڏُکُ،
مَنجهان صَبُرَ سُکُ، جي سَنوارِيا! سَمُجهين.",Shah Abdul Latif Bhitai
"نَمِي کَمِي نِهار تون، ڏَمَرُ ڏولائو،
ٿِيَئِي ساڃائو، جي اُڀِيين اِنَهِين پيرَ تي.",Shah Abdul Latif Bhitai
"ڏَمَرَ پاسو ڏُکَ سين، کاندِ کَٿُورِي هوءِ،
وَاللهُ مَعَ الصّابِرِينَ، آگو اِيهين چوءِ.",Shah Abdul Latif Bhitai
"کَمُ! کَمَندَنِ کَٽيو، هارايو هوڙَنِ،
چَکِيو نه چُوندَنِ، هُو جو ساءُ صَبُرَ جو.",Shah Abdul Latif Bhitai
"کَمَندَڙَنِ گَهرِ کِين، چَوندڙَ چڱا نه ٿيا،
ويڻَنِئُون وِيڌُ پَئي، هَٿِ نه اَچي ڪِين.",Shah Abdul Latif Bhitai
"ڪَنِين ڪينَ پِرائِيو، ڪِيني مَنجهان ڪِين،
جي هوءِ سَٽاڻِي سِيڱ، ته زِهَ ڇِنٖي جوکو ٿِئـٖي.",Shah Abdul Latif Bhitai
"ڪِينَ مائِيندا مَنَ ۾، خودِي ۽ خُدا،
ٻِنِ تراڙِنِ جاءِ، ڪا آهي هيڪَ مِياڻِ ۾؟",Shah Abdul Latif Bhitai
"جَنين سندِي ٻوڏَ ۾، ڀَتو ڀَتيٖن جيءُ،
تُون تَنِين سين پِيءُ، اوڏا اَڏيٖ پکَڙا.",Shah Abdul Latif Bhitai
"ويٺي جَنِين وَٽِ، ڏُکَندو ڏُورِ ٿِئي،
سا مجلَس ئِي مَٽِ، جي حاصلُ هوءِ هزارَ جو.",Shah Abdul Latif Bhitai
"ويٺي جَنِين وَٽِ ڏُکَندو ڏُورِ ٿِئي،
تون تَنِين سين ڪَٽ، اوڏا اَڏي پَکَڙا.",Shah Abdul Latif Bhitai
"چوڏِهينءَ چَنڊُ اُڀِريو اُوڻٽِيهَه پَسيسِ عامَ،
مَٿَسِ ناهِ مَلام، جيڪِي پُڇين پُڇُ سو.",Shah Abdul Latif Bhitai
"سَهسين سِڄن اُڀِريٖ، چوراسِي چَنڊن،
بِاللهِ، ري پِرِيَنِ، سَڀَ اُونداهِي ڀانئيان.",Shah Abdul Latif Bhitai
"چَنڊَ! تنهنجي ذاتِ، پاڙِيان ڪين پِرِيَنِ سين،
تون اَڇو ۾ راتِ، سَڄَڻَ نِتُ سوجِهرا.",Shah Abdul Latif Bhitai
"چَنڊَ! لَڳَنَئِي مَنڊَ، سنجهي ئي سِيخ ٿئييٖن،
ڪَرِ اُونداهِي اَنڌَ، ته مِلان مَحبُوبَنِ کي.",Shah Abdul Latif Bhitai
"چَنڊَ! چُئَيِن حَقُ، جي وِڙهين جي وِچِرين،
ٻه اَکَيُون ٽِيون نَڪُ، تو ۾ ناهِه پِرِيَنِ جيٖهو.",Shah Abdul Latif Bhitai
"اُونداهِيءَ اَڌَ راتِ ۾، پِرِيءَ پَسَايو پاڻُ،
چَنڊُ ڪَتِن ساڻُ، پيهِي وِيو پَڙِلاوَ ۾.",Shah Abdul Latif Bhitai
"تارا تيلِيءَ رُوءِ، لُڌا لالَن! اُڀِرين،
جِهَڙو تو صُبُوحِ، تَهڙي صافِي سَڄَڻين.",Shah Abdul Latif Bhitai
"تو ڏانهن گهڻو نهاريان تارا تيلاهين،
سَڄَڻُ جيڏاهين، تون تيڏاهين اُڀِرين.”",Shah Abdul Latif Bhitai
"هُنَ تاريٖ، هُنَ هَنڌِ، هُتِ منهنجا سُپِرِين،
سَڄَڻَ ماکِيءَ مَنڌِ، ڪَؤڙا ٿِينِ نه ڪَڏهين.",Shah Abdul Latif Bhitai
"هُنَ تاريٖ، هُنَ هيٺِ، هُتِ منهنجا سُپِرِين،
سَڄَڻَ ماکِيَ ساءِ، ڪَؤڙا ٿِينِ نه ڪَڏهين.",Shah Abdul Latif Bhitai
"هُنَ تاريٖ هُنَ جاءِ، هُت منهنجا سُپِرِين،
سَڄَڻَ ماکِيَ ساءِ، ڪَوڙا ٿين نه ڪڏهين.",Shah Abdul Latif Bhitai
"تارا، تِرَ، تِروڪَڻِيون، مَٿِنِ ڦُلَڙِيُون،
کوءِ! سي راتَڙِيُون! جي مون پرينءَ پُڄاڻان پيئِيُون.",Shah Abdul Latif Bhitai
"آئون اُڪَنڊِيائِي مَران، پِرين ڀَلا پَرَ ڏُورِ،
ٻاٻَلُ ڏئي نه ٻُورِ، پَنڌَ نه جوڳِي پِيَڙِي.",Shah Abdul Latif Bhitai
"وَڏَ ڦُڙو ۽ واءُ، ڪَرَهي کاڏو کوڙيو،
کوءِ، ٻَنِ پَلاڻِيان، اولاڻيو نه اُٿِئـٖي؟",Shah Abdul Latif Bhitai
"پَلاڻِيان پِيو! اولاڻيو نه اَٿِئـٖي!
جيڏاهن وَڳُ ويو، اُڀو تَرسي اوڏهين.",Shah Abdul Latif Bhitai
"پيشانِيءَ ۾ پِرِيَنِ جي، چانگـٖي رَکِيو چِتُ،
نيٽَ ڇِنايو نِتُ، اُڀو اوڏاهين آسري.",Shah Abdul Latif Bhitai
"مِٺِيُون لَهِي مُهاءِ، جي تو چانگا چِنِيُون،
وَلَڙِيُون وِهَه ساءِ، اَڃا تو مُهَندِيُون.",Shah Abdul Latif Bhitai
"ڪين جو ڪيڏاهين، چانگو چَکِي آئِيو،
تاڻيو تيڏاهين، نيٽَ ڇِنايو نِڪريٖ.",Shah Abdul Latif Bhitai
"ڪَرَها! “توکي ڪامَ، مون سَچو پَسِي سَڃِيِي،
مانَ پَرُوڙيٖ مامَ، ساڱاهي سَئينءَ وَهين.",Shah Abdul Latif Bhitai
"کَنڀاتِڙيٖ تَڙِ وَرِي اُڀِي تَڙِ واجهاءِ،
مانَ اَچِهُون ڪاءِ سُواڌائِي سَڄَڻين.",Shah Abdul Latif Bhitai
"نَوَ نِيئَر پائي، جان مون هينئڙو جَهلِيو،
وِيئڙو ڇنِائي، پوئينءَ رات پِرِيَنِ ڏي.",Shah Abdul Latif Bhitai
"نَوَ نِيئَر، ڏَهَه ڏاوَڻِيُون، پندرهن پَينڌَ پِياسَ،
جڏهن سَڄَڻَ يادِ پِياسِ، ڇِرڪَ ڇِنَايَئِين هيڪَڙيٖ.",Shah Abdul Latif Bhitai
"جِئان ڪوڙِ ٻه ڪاٺِيُون، پَنجين لَکين ڀَاءُ،
مَيو تنهن ماڳاءُ، ڏِيهاڻِي ڏارَ چَري.",Shah Abdul Latif Bhitai
"لَکِ لاکِيڻو ڪَرَهو، ڪوڙييٖن ڏيئِي ڳِڌومِ،
اَڱَڻِ سُونهن ٿِيومِ، مُلهه مَهانگو مَ چئو.",Shah Abdul Latif Bhitai
"مانَ پُڇَنِئِي سُپِرِين، چِتان  لاھِ مَ چُرَ،
اَنِين  جا اَمُرَ، کَڻُ  تہ خالِي نہ ٿِييِن.",Shah Abdul Latif Bhitai
"مانَ پُڇَنِئِي سُپِرِين، چِتان چُرَ مَ لاهِه،
پِرِيَنِ اَڳِيان پاءِ، پَلؤ مَڱَڻَهارَ جيئن.",Shah Abdul Latif Bhitai
"اَٺَئِي پَهَر اوڙاهَه تي، مَنجِهه گُهرِءِ گهاري،
وَسُ نه ويچاريٖ، ته ڪا ماڳِ ڍُڪَندِي مَڪُڙِي.",Shah Abdul Latif Bhitai
"اورِيائِين آڻِينِ، ميڙِيو مُعلِمَ خَبَرُون،
سا تان سُڌِ نه ڏِينِ، جِتي وَهُ ويڌُ ڪَري.",Shah Abdul Latif Bhitai
"سَڀيئِي سَئِين ڪَرين، ڪو مَ مُنجهايين واٽِ،
سُپيرِيان جي ساٿِ، لائو لَڱو ميڙِيين!",Shah Abdul Latif Bhitai
"چَڱنِ ساڻُ چَڱائِيُون، ايئن سَڀَڪو هوءِ،
تو جيئن ڪَري نه ڪوءِ، بُڇَنِ ساڻُ ڀَلائِيون.",Shah Abdul Latif Bhitai
"چَڱنِ ساڻُ چَڱائِيُون، مَٺائِيون مَٺَنِ،
جـو وَڙُ جُڙي جَنِ سين، سو وَڙُ سيئِي ڪَنِ،",Shah Abdul Latif Bhitai
"مَيَنِ مَٿي سَمَرا کُهِيَنِ سَڏَ ڪَرينِ،
ساٿُ نِباهِيو نِينِ، اِي پَرِ سَندِي سَڄَڻين.",Shah Abdul Latif Bhitai
"سونا! وانءُ صَرافَ سِينءَ، لَڏو لاهِ مَ لَڏِ،
سودو سوئِي ڇَڏِ، جنهن ۾ جَواهِرُ ناهِ ڪِين.",Shah Abdul Latif Bhitai
"سونا! وانءُ صَرافَ سِينءَ، لَڏو هَڏِ مَ لاهِه،
آهي تَنِ اُونداهِه، جَنِ جَواهِرَ ضايَع ڪِيا.",Shah Abdul Latif Bhitai
"جُهه صَرافَنِ لَڏيو، تَه تُون پُڻِ لَڏِجِ، سونَ!
قَدُرُ لَهَندُءِ ڪونه، نيئِي گَڏِيندَءِ گَڏُوءَ سين.",Shah Abdul Latif Bhitai
"اَگِهيو ڪائو ڪَچُ، ماڻِڪَن موٽَ ٿِي،
پَلَئه پايو سَچُ، آڇِيندي لَڄَ مَران.",Shah Abdul Latif Bhitai
"اَمُلُهه، اَسارِي پئِي، ڀورِي! ڀَڳُئِي جِتِ،
ڪُ هه نه رُنِئي تِتِ، ٻَئِي اَڌَ هَٿَ ڪَري.",Shah Abdul Latif Bhitai
"اَمُلُهه، اَسارِي پئِي، ڀورِي! ڀڳئِي جيئن،
وانءُ صَرافَنِ سيئن، ٻَئِي اَڌَ هَٿِ ڪَري.",Shah Abdul Latif Bhitai
"جِتي ماڻِڪ ماڳُ، تِتي چوران تَڪِيو،
سَنئُون تَنِ سَڀاڳُ، اَمُلُ جَنِ اوباهِيو.",Shah Abdul Latif Bhitai
"چورُ اُڀو ايئن چوءِ، ته آئون اُهوئِي آهِيان،
جي اَسِي اَکِيَنِ هوءِ، ته لِڪئٖي کي ڪونَه لَهي.",Shah Abdul Latif Bhitai
"مون ٿي چَيُئه، ڪاندَ! ڀُتِي ڀاڙِ مَ مَڪُڙِي،
سِڙَهَه پُراڻا پاندَ، لَهرِيُون سَهِي لَڳَندِيُون.",Shah Abdul Latif Bhitai
"وِيرِ وِڙَندءِ، ويسَرا! اُٿِي توههُ طَلَبِ،
سائِرَ ڪنهن سَبَبِ، ڪالَهه نه وڌءِ ڪُنَ ۾.",Shah Abdul Latif Bhitai
"ڪالَهه وِڌائِين ڪُنَ ۾، جاڏا جُنگ جَهازَ،
تنهنجي اَڄُ تَرازَ، آهي آر اکين ۾.",Shah Abdul Latif Bhitai
"تانگهـٖي ۾ تاڻٖي، ٻَڌُ پنهنجو تُرَهو،
اُونهٖيءَ ۾ آڻـٖي، ڪونَه ڏيندُءِ ڪو ٻِيو!",Shah Abdul Latif Bhitai
"تارُو تَرِيو وَڃَنِ، نَنڍا وَڏا واهُڙا،
هَئٖي، ٻَرِ! اَتارُنِ، جيئن ڳَرا مَٿِنِ مولِهيا.",Shah Abdul Latif Bhitai
"ڏوري لَهُه ڏاتارُ، جِمَ ويـٖهين ويسَرو!
هَڪيو هوئجِ هُشِيارُ، کِنوَڻِ کِوَندِئي اوچتِي.",Shah Abdul Latif Bhitai
"سُتين ڪِهَڙِيءَ سارَ، وِڄُ کِوَندِيئي، ويسَرا!
تو جيڏا تو يارَ، لَهِرِن لَهِوارا ڪِيا!",Shah Abdul Latif Bhitai
"ستيٖن سَنجهيئِي، وِڄُ کِوَندِيئي، ويسَرا!
وِيرَ وَرِي ويئِي، اَسارَنِ تان اوچتي.",Shah Abdul Latif Bhitai
"کِنوَڻِ کنِوايو، آيَئِي نِنڊَ اَڀاڳَ جي،
جَنين نه ڀئو ڀانيو، ڪَري تَوائِي تَنِ کي.",Shah Abdul Latif Bhitai
"توڻي تَوائي، توءِ تنهنجو آسَرو،
سَڄَڻَ ڳَرِ لائِي، کِيرُون ڏِيندِيَسِ جيڏِييٖن.",Shah Abdul Latif Bhitai
"پَڳَھَ  پاسي گهارِ، آيَلِ! سامُونڊِيَنِ جي،
وِجِهي جِيُ جَنجارِ ، جِمَ  وَڃَنِئِي اوھَرِي.",Shah Abdul Latif Bhitai
"پگهه پاسي پڇ، آيل! سامونڊين جي،
من ۾ ٻاري مچ، جم وڃنئي اوهري.",Shah Abdul Latif Bhitai
"جان ايندينءَ تان آءُ، هَڻِي هَٿُ پَڳَههَ ۾،
لَڳي واءُ سُواءُ، سِڙُهه سانباهِي نه سَهي.",Shah Abdul Latif Bhitai
"لَنگَرَ جان نه کَڻَنِ، وانءُ وَهِلِي نِڪِري،
مَڇُڻ ڏيهه وَڃَنِ، نارِيُون پُوري ناکُئا.",Shah Abdul Latif Bhitai
"نَنگَرَ ۽ نارِيُون، پَڳَهَه کَڻِي پَنڌِ ٿِيا،
بَندَرَ بازارِيُون، سُڃا سامُونڊِيَنِ ري.",Shah Abdul Latif Bhitai
"ننگَرَئُون نيڻين، مَن اولِيءَ نه اوهَري!
سَٻاجهين نيڻين، پائي ڳُڻَ ڳِهِيو هِنيون.",Shah Abdul Latif Bhitai
"اوڙاههِ وِيا نه وَرِيا، آئون تنهن مارِي ويڻَ،
ڪري سامُونڊِي سيڻَ، جُسي جارُ پِرائِيو.",Shah Abdul Latif Bhitai
"اُوهَرِيا جِئائِين، ڍُڪَنِ تَنِ تَڙائِييٖن!
سامُونڊِيَنِ، سائِين! واءُ سَڻائو وارِييٖن!",Shah Abdul Latif Bhitai
"سامُونڊِي ساري، مَٿي تَڙَ گُذارِيان،
مون کي ٿِي ماري، اُنِين سَندِي ڳالَهڙِي.",Shah Abdul Latif Bhitai
"سامُونڊِي ساريٖ، ماءِ! مُنهنجو جِندَڙو،
بَندَرِ ويچاريٖ، وَڃِي لاتا ڏينهڙا.",Shah Abdul Latif Bhitai
"سامُونڊِيَڪو سَڱ، آهي گُوندر گاڏُئُون،
اَنگُهن چاڙهي اَڱ، وِيو وَڻِجارو اُوهَرِي!",Shah Abdul Latif Bhitai
"وَڃيئِي وِسَرِي شالَ، جو تو سودو سِکيو،
اَڃا آئين ڪالَ، پُڻِ ٿو سَفَرِ سَنبَهين!",Shah Abdul Latif Bhitai
"ڳِرِيو جَهلِيو روءِ، مَٿي مُهريٖ هَٿَڙا،
کوءِ! سودو سَندوءِ! جو تو، ڍولِيا! سِکيو.",Shah Abdul Latif Bhitai
"ٻيڙِيءَ جي ڀُوڻَن، نينهُن نه ڪِجي تَنِ سين،
اڀِيُون ڏنڀَ ڏِسَنِ، جُهه ڏيئِي سِيرَ ٿِيا.",Shah Abdul Latif Bhitai
"هينئڙو ٻيڙيءَ جان، ڏُتَڙِ پئٖي ڏينهن ٿِيا،
پُڇِيو تان نه پِرِيان، ڪَرَلاهُو ٿِي ڪَڏِهِين.",Shah Abdul Latif Bhitai
"تان ڪِي لَئِجِ، ڪانگَ، ڪَڏِهن اِيندا مان ڳَري؟
سيڻَنِ ڪارَڻِ سانگَ، مون تان گَهڻيٖئِي ڪِيا.",Shah Abdul Latif Bhitai
"سَرَ نِسَرِيا پاندَ، اُتَرَ لَڳا، آءُ پِرِين!
مون تو ڪارَڻِ، ڪانڌَ! سَهِسين سُکائُون ڪِيُون.",Shah Abdul Latif Bhitai
"سَرَ لوهِيڙا ڳَڀِيا، ڪُسَرَ نِسَرِيا،
تو ڪيئن وِسَرِيا، ڍولِيا! ڏينهَن اَچَڻَ جا؟",Shah Abdul Latif Bhitai
"جيڪَرَ اَچـٖي هاڻِ، ته ڪَرِيان رُوحَ رُچَندِيُون،
آيَلِ! ڍولـيٖي ساڻِ، هوند ڳَرِ لَڳِي ڳالهيُون ڪَريان.",Shah Abdul Latif Bhitai
"آيل! ڍولِيي ساڻُ، اَچي ته جهيڙِيان،
لايَئي ڏينهَن گَهڻا، مون سين ڪيئي ٿورِڙا.",Shah Abdul Latif Bhitai
"ڍولِيو وِيئَڙو ڏُورِ، تي ٿِي سِيءَ گُذارِيان،
مادَرِ! مُون مَ چورِ، ناتَه پَڌَرِ پُوندي پرينءَ ري.",Shah Abdul Latif Bhitai
"لاهِيندائِي ڪَنِ، ڳالِهيون هَلَڻَ سَندِيُون،
ڏِيندا مُون ڏُکَنِ، وَههِ وِجَهندا جِندَڙو!",Shah Abdul Latif Bhitai
"مون کي جِيارِيو، پِريَنِ جِي ڳالِهه ڪري!
ڊَٺو اَڄُ اَڏيو، هينئڙو ڪوٽَ بُرجَ جيئن.",Shah Abdul Latif Bhitai
"وانءُ وَڃِي وائُٺِ، هينئڙا! ماڳُ پِريَنِ جو،
چُمِيو چُمُ چانئٺ، هوءِ جا سَندِي سَڄَڻين.",Shah Abdul Latif Bhitai
"آئون جَنِ آساري، مَٿي تَڙَ گُذارِيان،
مون کي وِساري، شالَ مَ وَڃَنِ اُوهَرِي.",Shah Abdul Latif Bhitai
"سَنهـٖي لَڪ، نَڪ سَنئيٖن، ڪَجَلَ ڀِنَنِ نيڻَ،
سامُونڊِي! مون سيڻَ، ڪِ تو ڪالَهه لَنگهائِيا؟",Shah Abdul Latif Bhitai
"هي سَڄَڻَ سَيئِي، جي مون ڪوڏِ نِهاريا،
اِيندَمِ جان پيهِي، ته سَڀِ لاهِيندَمِ ڏُکَڙا.",Shah Abdul Latif Bhitai
"اڄُ پُڻ وايُون ڪَنِ، وَڻِجارا وَڃَڻَ جُون،
اَٺِئِي پَهَرَ اَٿَنِ، سَعيو ڪنهن سَفَرَ جو.",Shah Abdul Latif Bhitai
"لاهِيان جي نه چِتان، اَلا! اُنِ مَ وِسَران!
مَڙِهيو مَنجهاران، جِيُ منهنجو جَنِ سين.",Shah Abdul Latif Bhitai
"چِتان جي نه چُرَنِ، اَلا! اُنِ مَ وِسَران،
مون مَنُ آهي تَنِ، مَڙِهيو مَنجهاران هِنئين.",Shah Abdul Latif Bhitai
"تَڙيـٖن تَنوارِين، ماءِ! سامُونڊِي آئِيا،
مون کي جِيارِينِ، وايُون وَڻِجارَنِ جُون.",Shah Abdul Latif Bhitai
"اَڱَڻِ آئِيا جان، ته سَرَتِيُون! مون سُکَ ٿِيا،
امل پِرِيَنِ مٿان، ٻُرِڪِئو ٻِيَنِ ڏِيان.",Shah Abdul Latif Bhitai
"آئِي اُتَرَ مُندَ، هِينئِيـٖن اُڊَڪو نَه لَهي،
وَٽِينِ لاڄُوبَندَ، ٻِيهَرَ مَکِينِ ٻيڙِيُون.",Shah Abdul Latif Bhitai
"لاڄُو ٿا لَنوَنِ، اَچَنِ سِڙَهه اُپَٽِيا،
ڪارَڻِ تَنِ پِرِيَنِ، ويٺِي واٽَ نِهارِيان.",Shah Abdul Latif Bhitai
"سِڙَهه سُڃاڻِيو چوءِ، ماءِ! سامُونڊي آئِيا،
مانَ منهنجو هوءِ، جانِي هِنَ جهازَ ۾!",Shah Abdul Latif Bhitai
"بَندَرَ ديسان ديسِ، اَمُلُهه نه مِلي وارِييٖن،
فَقِيراڻي ويسِ، اَمُلُهه ڏِيَنِ اَتورِيا.",Shah Abdul Latif Bhitai
"پَتَڻِ پوءِ پَچارَ، ان ڪي سِڙَهه وِيندا گَڏِيا،
اَڪُنڊَ مون اَپارَ، شالَ منهنجا موٽِيا.",Shah Abdul Latif Bhitai
"اُڀِيُون تَڙَ پُوڄِينِ، وَهُون وَڻِجارَنِ جون،
آڻِيو اَکا ڏِينِ، کَٿُورِي، سَمُونڊَ کي.",Shah Abdul Latif Bhitai
"جَنِين ڪارَڻ مون، تَڙَ پُوڄارا پُوڄِيا،
پُنِيَمِ اُميدُون، سـٖي ئي سَڄَڻَ آئِيا.",Shah Abdul Latif Bhitai
"وائُنِٽيون ٿِيُون وَرَڪَنِ، اَڃا سِڙَهه نه پَڌَرا،
سي ئِي ٿِيُون مَرَڪَنِ، جَنِين سَندا آئِيا.",Shah Abdul Latif Bhitai
"کُوهَنِ سِرِ وائُنٽِيُون، وائُنٽِيُنِ سِرِ ڳَنڊَ،
کيڙي کيڙي کَنڊَ، ماءِ! سامونڊي آئِيا.",Shah Abdul Latif Bhitai
"جَرِ تَڙِ ڏِيو ڏي، وَڻِ ٽِڻِ ٻَڌِي وائُنٽِيُون،
اَلا! ڪانڌُ اَچي، آسائِتِي آهِيان!",Shah Abdul Latif Bhitai
"جا جَرِ جاٽُون نه ڏِئي، ڏِيا نه موهي،
سَڌُون ڪوهُ ڪَري، سا پَنهِنجي ڪانڌَ جون؟",Shah Abdul Latif Bhitai
"مون اُڀي تَڙَ وَٽِ، پِرِيَنِ پَڳَههَ ڇوڙِيا،
ڪا مُنهين ۾ گَهٽ، ناتَه سَڄَڻَ سَٻاجها گَهڻو.",Shah Abdul Latif Bhitai
"مون اُڀـٖي تَڙَ هيٺِ، پِرِيَنِ پَڳَههَ ڇوڙِيا،
ڪا مُنهين ۾ ڏِيٺِ، نا تَه سَڄَڻَ سَٻاجها گَهڻُون.",Shah Abdul Latif Bhitai
"مون اُڀي تَڙَ جَهلَ، پِرِيَنِ پڳَههَ ڇوڙِيا،
ڪا مُنهين ۾ اَلَ، نا تَه سَڄَڻَ سَٻاجها گَهڻُون.",Shah Abdul Latif Bhitai
"مون اُڀي تَڙَ پاسِ، پِرِيَنِ پَڳَههَ ڇوڙِيا،
ڪا مُنهين ۾ اَلَ، نا تَه سَڄَڻَ سَٻاجها گهڻُون.",Shah Abdul Latif Bhitai
"کيڙائُنِ کارو، سَنجهيئِي سارِيو،
آيَلِ! اُمارو، آهِن پَرِييٖن پارَ جو.",Shah Abdul Latif Bhitai
"وَڻِجَارَنِ وريٖ، پِرِهَه پَڳَههَ ڇوڙيا،
کيڙائُو کاري، سَنڀُوڙا، سَيَدُ چي.",Shah Abdul Latif Bhitai
"وَڻِجاريٖ جِي ماءِ! وَڻِجارو نه پَلِييٖن؟
آيو ٻارهيٖن ماهِ، پُڻِ ٿو سَفَرِ سَنَبهـٖي.",Shah Abdul Latif Bhitai
"وَڻِجاري ڪانڌاءُ، مون وَرُ ويٺي گهارِيو!
لَڳي اُتَرَ واءُ، ڍولِيو هَلَڻَ جُون ڪري.",Shah Abdul Latif Bhitai
"جي تون وَڻِجارو ڪانڌُ، ته مون هَڏِ مَ لائُون لَڌِيون!
پَرَڏيههَ مَٿَي سانگُ، اَٺَئِي پَهَرَ جنهن ڪِيو.",Shah Abdul Latif Bhitai
"پَرَڏيههِ پُورِيائُون، سامونڊِيَنِ سِڙَهه سَنباهِيا،
مان تَنُ مارِيائُون، پاڻان وِجهي گندرين!",Shah Abdul Latif Bhitai
"جيڪِين ڏِٺو مان، سو جي ڏِٺو جيڏِيين،
گَهرَ وَرَنِين سان، هوند گَهڻِنِ گهوري ڇَڏِيا.",Shah Abdul Latif Bhitai
"مِنهِه جِهِين جي مُون، ڏِٺو مُنهن مِيهارَ جو،
آهيم ساههَ سَئُون، سو ڪيئن گَهڙو گهورِيان؟",Shah Abdul Latif Bhitai
"گَهڙو ڀَڳو، مُنڌَ مُئِي، وَسِيلا وِيا،
تِنهان پوءِ سُئا، سُهڻِي سَڏَ ميهار جا.",Shah Abdul Latif Bhitai
"جَڏِهن وَسِيلَنِ، لوڙهي ڇَڏِي لُڙَ ۾،
پاراڙان پِرِيَنِ، تڏهن پُڇِي سُوهَڻِي.",Shah Abdul Latif Bhitai
"پاڻُ مَ کَڻجِ پاڻَ سين، وَسِيلا وِڃاءِ،
عِشقَ ساڻُ اُٺاءِ، پيٖرُ پِريان جي پارَ ڏيٖ.",Shah Abdul Latif Bhitai
"پاڻُ مَ کَڻج پاڻَ سين، رِيءَ وَسِيلي وَڌُ،
لالَنُ تَنِين لَڌُ، عِشقُ جَنِين جي اَڳَ ۾.",Shah Abdul Latif Bhitai
"پاڻُ مَ کَڻج پاڻَ سين، رِيءَ وَسِيلي وَڃُ،
ڀيلو ڀيريٖ ڀَڃُ، اُڪَنڊَ کَڻُ عَمِيقَ ۾.",Shah Abdul Latif Bhitai
"پُڇَنِ جي ميهارَ کي، پُڇــٖي سي ميهار،
تُرَهو تَنِين بارُ، عِشقُ جَنِين کي آڪَرو.",Shah Abdul Latif Bhitai
"عِشقُ جَنِين کي آڪَرو، تُرَهو مَٿٖي تَنِ،
جي ساهَڙَ کي سڪَنِ، تَنِين جَرُ جَنڊ ٿِئٖي.",Shah Abdul Latif Bhitai
"تُرَهو آڇِ مَ تَنِ کي، جَنِ عِشقَ سيٖن آگاهَ،
پُڇي مَسَ مَلاحَ، ساهَڙَ مَڻِي سُوهَڻِي.",Shah Abdul Latif Bhitai
"ساهَڙُ، سا سُوهَڻِي، سائِر پُڻِ سوئِي،
آهي نِجوئِي، ڳُجُهه ڳُجهاندَرَ ڳالهڙِي.",Shah Abdul Latif Bhitai
"ڪيڏانهن گَهنڊَ گُڙِنِ؟ ڪيڏانهن اُٿِي وِيِئيون،
تيڏانهن ٿِيُون چَرَنِ، جيڏانهن پـُٺِ ميهار جِي.",Shah Abdul Latif Bhitai
"وَڇَنِ سين ويٺِي، سُورَ وِياڇـٖي سُهڻي،
آن ڪا ٿِي ڏيٖٺي، مٖينهُن جي ميهارَ سيٖن؟",Shah Abdul Latif Bhitai
"پُڄيو پِنگَهن پاندَ، ويٺِي روءِ وَڇِنِ سين،
ڪُهه ڪَرِيندِيَسِ ڪانڌَ، گَهڙو ڀَڳو گهوريو.",Shah Abdul Latif Bhitai
"ڀيلِيان جِتِ ڀَڳِيُون، آيُون اُتِ وَرِي،
ڪانهي ٻِي ڳَرِي، مينهُنِ کي ميهارَ ري.",Shah Abdul Latif Bhitai
"چاهَڪَ چَري، تارِ تَرِي، آيُون مَٿي ٻيٖٽَ،
لُڙَ لَنگِهيندِيُون ليٽَ، لُطفَ ساڻُ، لَطِيفُ چـٖي.",Shah Abdul Latif Bhitai
"پَسُ! پَسَڻا پَري ٿِيا، اوري سَندُن آرُ،
دَرِياهَه ري سَهاڙُ، ڏِسَڻُ گَهڻُو ڏُهِلو،",Shah Abdul Latif Bhitai
"دائِمُ جا دَرِياهَه ۾، سا مَڇِي ڪِنِي ڪوههُ؟
آهـٖيس اِيءُ اَندوههُ، پاڻِي ڪِٿي ته پِيان.",Shah Abdul Latif Bhitai
"سَهسَين سائِرَ ٻوڙِيُون، مُنڌَ ٻوڙِيو مِهَراڻُ،
وَهَه وِڃائِيو پاڻُ، هَڻـٖي ڪَنڌُ ڪَپَنِ سين.",Shah Abdul Latif Bhitai
"سَهسَين سائِرَ گَجَنِ، توءِ سَهَجَ نه مَٽي سهڻي،
ته ڪي نينهن ڇِڄَن، پَرِتَهِي پِرِيَن جي؟",Shah Abdul Latif Bhitai
"سُپيرِيان جي تُرَهـٖي، ٻُڏِي! هَٿُ مَ لاءِ،
صُباحَ تان چُونداءِ، ”اَسان تو اُڪاريو.“",Shah Abdul Latif Bhitai
"سُڪِيءَ جي سانباههِ ۾، جَڏِهن ٻُڏِيُون جـٖي،
ساهَڙُ تِنين کـٖي، ٻيلِي ٻِنِهي ڪَنڌِييٖن.",Shah Abdul Latif Bhitai
"جي تو بيتَ ڀانئِيا، سي آيَتُون آهِينِ،
نِيو مَنُ لائِينِ، پِرِيان سَنديٖ پارَ ڏي.",Shah Abdul Latif Bhitai
"سانڀارا سـٖيئِي، تَنُ جَنِين جو طالِبو،
مَنُ پِرِيان نيٖئِي، پَڳَهِيو پاڻَ ڳَريٖ.",Shah Abdul Latif Bhitai
"آڪو ته آڪو، ڪَچو آيُم ڪَمِ،
جِيءَ جَنِين جا جَمِ، پَڪا سـٖي پُڇَندِيُون؟",Shah Abdul Latif Bhitai
"پَڪا رَڇَ ڪَنڀارَ جا، پَڪِي نِيهائِين،
مون کي تِئائِين، ڀـٖيلو ڀاڱـٖي آئِيو.",Shah Abdul Latif Bhitai
"ڪو جو وَرِيو واءُ، جيئن ٻَرُ ٻانهُنِ ڇَڏِيو،
اَڳي اِنَ تَڙاءُ، اُونداهِيائِي اُڪِران.",Shah Abdul Latif Bhitai
"سَڀَتِ پَچارَ پِرِيَنِ جِي، سَڀَتِ هوتَ حُضُورُ،
مَلڪُ مِڙو مَنصُورُ، ڪُهِي ڪُهَنديٖن ڪيتَرا؟",Shah Abdul Latif Bhitai
"مَرِجِ وَٽِ ميهار، مَتان موٽين، سُهڻي!
ساهَڙَ جا سينگار، مَتان ڏَمَ ڏيکارِييٖن.",Shah Abdul Latif Bhitai
"جي قيام مِڙَنِ، ته ڪَرَ اوڏا سپِرِين،
تِهان پَريٖ سُڄَنِ، واڌايُون وِصالَ جِون.",Shah Abdul Latif Bhitai
"تَڙَنِ جا طَعنا، سَهَنگا ڏِينِمِ سَرَتِيُون،
دَرِياههَ ديوانا! سُڻُ حَقِيقَتَ حالَ جِي.",Shah Abdul Latif Bhitai
"نڪو سَنڌو سُورَ جو، نَڪو سَنڌو سِڪَ،
عَدَدُ ناهه عِشقَ، پُڄاڻِي پاڻَ لَهـٖي.",Shah Abdul Latif Bhitai
"عَدَدُ ناهه عِشقَ جو، سُڻِي ٿِي ساڻِي،
ڪانهي پُڄاڻِي، مهندان مُنڌَ! مِهارَ جِي.",Shah Abdul Latif Bhitai
"سِڪَ تنهنجِي سُپِرِين! ڪَپـٖي ۽ ڪوريٖ،
سَگهان نه چوريٖ، ڏاڍو نِيَئرُ نينهن جو.",Shah Abdul Latif Bhitai
"سِڪَ تنهنجي سُپِرِين! اَندَرِ ٿي اَجهاڳَ،
مَنجِهيٖن ڀَريا ماڳَ، پَلُٽِيا پارِيُون ڪَري.",Shah Abdul Latif Bhitai
"ڪِين تَران، ڪِين تارِ مون، ڪِين سَگهان ڪِين سَگَهه،
آڏو ڏيٖج مَ لَڳُ، مون هيڪَلِيَ وَلَها!",Shah Abdul Latif Bhitai
"ڏِٺـٖي ٿِيَمِ ڏِينهن، ڪُههُ ڄاڻان ڪِهَڙا پِرِين،
نيڻَ ڀَرجِي نينهن، پَلُٽِيا پارِيُون ڪَري.",Shah Abdul Latif Bhitai
"ڏِٺـٖي ڏينهن ٿِيامِ، ڪُههُ ڄاڻان ڪِهَڙا پِرِين،
وَلِينِ جيئن وَرِيامِ، گوندرَ غَمَ پِرِيَنِ جا.",Shah Abdul Latif Bhitai
"ساهَڙَ ڌاران سُهڻي، اَڌوتِي آهي،
ڪُنڍِيُون جو ڪاهي، پاسي تِهِين پاڪ ٿِئـٖي.",Shah Abdul Latif Bhitai
"ساڄَنَ ڪارَڻِ سُڃَ، مَرُ قَبُولِي سَسُئِي،
اَندَرِ جَنِين اُڃَ، پاڻِي اُڃَيو اُنِ کِي.",Shah Abdul Latif Bhitai
"نااُميديءَ نِجُهريٖ، پيهِي پَسُ اَللهُ،
چِٽو رَبانِي راههُ، مُرادُن مَخِفِي ڪيو.",Shah Abdul Latif Bhitai
"هِتان کَڻِي هُتِ، جَنِ رَکِيو سي رَسِيُون،
ساڄَنُ سُونهَن، سُرِتِ، وِکائـٖي ويجهو گَهڻُو.",Shah Abdul Latif Bhitai
"وَرِي پُڇُ ويٺِيَنِ کان، سَندا پُنهُونءَ پارَ،
ساجَن سَڀَ ڄَمارَ، ڏُکِي! ڏورِجِ ڏِيلَ ۾.",Shah Abdul Latif Bhitai
"سَڀَئِي ساري، سَسُئِي! گَهرَ ڪُنڊُون تُون گهورِ،
وَڃِي ڏُور مَ ڏورِ، دَران مَنجِهه دوسِتُ ٿِيو.",Shah Abdul Latif Bhitai
"درَا مَنجهه دوسِتُ ٿِيو، موٽِي پُڇُ پاهِين،
عَبَثُ اَڳاهِين، وَڃِيو ڪُوڪيٖن ڪانڌَ کي.",Shah Abdul Latif Bhitai
"پَرَ گَهران پاسو ڪَري، پُڇُ پِرِيان ڪَرَ پاڻُ،
سو تان تونهِين ساڻُ، جنهن لئي جَفائون ڪَرين.",Shah Abdul Latif Bhitai
"ڪُوڙِيُون پُڇَنِ ڪيچَ، هوتُ نه پُڇَنِ هتهِين،
جَنِ پُنُهونءَ سين پيچُ، تَنِ پيرين پَنڌُ وِسارِيو.",Shah Abdul Latif Bhitai
"هَلُ هِنئين سين هوتَ ڏي، پيرين پَنڌ وِسارِ،
قاصِيداڻِي ڪارِ، ڪِينَ رَساڻِـٖي ڪيچَ کي.",Shah Abdul Latif Bhitai
"هَلُ هِنئين سين هوتَ ڏي، پيريٖن ڪَرِ مَ پَنڌُ،
رائـٖي پُڇُ مَ رَندُ رِڙههُ، رُوحانِي سَسُئِي!",Shah Abdul Latif Bhitai
"هَلُ هِنئين سين هوتَ ڏي، ڇَپَرِ هَڏِ مَ ڇُلَ،
آرِياڻِي اَمُلُ، ڪايا ۾ ڪانڌُ ٿِيو.",Shah Abdul Latif Bhitai
"هلُ هِنئين سين هوتَ ڏي، ڇَپَرِ ڇُلُ مَ تُون،
مَنجهان لَڌو مُون، ڪوهِيارو ڪيچَ-ڌَڻِي.",Shah Abdul Latif Bhitai
"هَلُ هِنئين سين هوتَ ڏي، سِسِي کَڻُ مَ ساڻُ،
جَنِين ڀانئِيو پاڻُ، سي آرِياڻِئان اوري رَهِيُون.",Shah Abdul Latif Bhitai
"مَتان مُٺِي! ڇَڏِييٖن، پِرِيَتَڻُو پاڻا،
ڄاپَنِ جيئن ڄاڻان، تون پُڻِ هوئجِ تَنِ جيئن.",Shah Abdul Latif Bhitai
"مَتان مُٺِي! ڇَڏِيين، پاڻان پِرِيَتَڻُو،
کَٿُورِيءَ ڪَڻُو، مَڙهي مَڙِهِجِ مُنهن ۾.",Shah Abdul Latif Bhitai
"هيجُ هوندو جَنِ، سي ڪيئنءَ وِندُرَ وِيندِيُون،
وِيهو وِچِ رَهَنِ، سَهسِين سَڌُنِ وارِيُون.",Shah Abdul Latif Bhitai
"ڪيچِ نه جُنبَڻَ جاءِ، تَه ڪا هَلي هوتَ ڏي،
مُون سين هَلي ساءِ، جا جِيءُ مِٺو نه ڪَري.",Shah Abdul Latif Bhitai
"آتَڻَ ۾ پِرِياڻُ، هو سَڀَنِي جيڏييٖن،
مُون سَڀاڳـِيءَ ساڻُ ڪيرَ ڇُلَندِي ڇَپَرين؟",Shah Abdul Latif Bhitai
"سُکَنِ وارِي سَڌَ، مَتان ڪا مُون سين ڪَري،
اَندَرُ جَنِين جو اَڌَ، ڏُونگرَ سي ڏورِيندِيُون.",Shah Abdul Latif Bhitai
"ڏُونگَر نه ڏوريٖ، سِڪَڻَ جون سَڌُون ڪَري،
ويٺِي گهرِ گهوريٖ، مَٿان پِرِيَنِ ڄِندَڙو.",Shah Abdul Latif Bhitai
"تو جو ٻولُ، ٻَروچَ! ويهِي ڪِيو وَڻِڪارَ ۾،
سوئِي پارِج، هوتَ! وِلَهِيءَ مُون مَعذُورِ سين.",Shah Abdul Latif Bhitai
"پِهرِين تُون پاريج، پارَڻُ پوءِ پُنهُونءَ تي،
ٻولُ مَ وِسارِيجِ، هُو جو ڪِيوءِ هوتَ سين.",Shah Abdul Latif Bhitai
"توسين ٻولَ ٻَهُون، سَهَسين ساڄَنُ جي ڪَري،
ڪَندِييٖن توءِ ڪَهُون، جي نالو ڳـِيَڙُءِ نِينهَن جو.",Shah Abdul Latif Bhitai
"سُڻِي ٻولَ سَندانِ، جِمَ سُمَهِين سَسُئِي!
ڪَندِييٖن ڪُھُ ڪيڻانِ، جُهه سي اُنِ اورانگِهيا.",Shah Abdul Latif Bhitai
"چُڪِيءَ کي چَئِي، ڪا جاڳائي جيڏِيُون!
وِيئَڙو ساٿُ وَهِي، تو نِنڊا ئِي نه لَهـٖي.",Shah Abdul Latif Bhitai
"چُڪَسِ سَڀِ چَئِي، ماڙُهو شَهَر ڀَنڀورَ جا،
سا موٽي ڪِينَ مَئِي، جنهن جو جانِبُ جَتَ وَٺِي وِيا.",Shah Abdul Latif Bhitai
"موٽَڻَ جا مَذڪُورَ، جان ڪي چَيَسِ جيڏِييٖن،
پَرِيَٽ پِهرين پُورَ، نيٖئِي پَهُچائِي پُنهونءَ کي.",Shah Abdul Latif Bhitai
"موٽِي مَران مَ ماءِ! موٽَڻَ کان اَڳي مَران!
لُڇِي لالَڻ لاءِ، شالَ پُونديَسِ پيرَ تي!",Shah Abdul Latif Bhitai
"دَردُ نه لَهي دارُئين، زُلفَ زورِ ڏِنومِ،
ڪاڪُلَ ڪالَهه ڏِٺومِ، رُخساريٖ تي رُوپَ سين.",Shah Abdul Latif Bhitai
"ڀَنڀو جو ڀَنڀور ۾، ڪاڪُلُ ڏِٺُمِ ڪالَ،
هَئـٖي تَنِين جي حال، زُلفُ جي زافُ ڪِيُون.",Shah Abdul Latif Bhitai
"پَرِينديئِي پاڻ وِيو، زلف ڪِيَسِ زافُ،
سَندو ڪاڪلَ ڪافُ، ماري معذُورِنِ کي.",Shah Abdul Latif Bhitai
"هاڻِ نَه جِيان، جيڏِيون! زُلفَ زافُ ڪِياسِ،
ڪاڪُلَ آئُون ڪُٺِياسِ، ڀَنڀو جو ڀَنڀورَ ۾.",Shah Abdul Latif Bhitai
"ڪاڪُلَ ڪُٺِي جا، ڪفنُ تنهن ڪِينَ ٿِئـٖي،
مَنجِهه شَهادَتَ سا، لُڏيٖ ۽ لاڏَ ڪَري.",Shah Abdul Latif Bhitai
"ڏَکا، ڏُونگَرَ! لاههِ، آئُون اَڳُ مُئِي آهِيان،
آرِياڻِيءَ سين آهه، ذاتي سَڱُ ضَعِيفَ جو.",Shah Abdul Latif Bhitai
"سُمَهڻا ساڙو، جيڏِيُون! جيڏوئي ٿِيو،
پِرِينءَ جو پاڙو، مُون سين نِنڊَ نِبيريو.",Shah Abdul Latif Bhitai
"وِندُرِ جي وَڃَنِ، سي مَرُ ٻَنڌَنِ سَندِرا،
ٻِيُون ڪوه ٻَنڌَنِ؟ ڇوڙي جي ڇَڏِيندِيُون.",Shah Abdul Latif Bhitai
"ڏِيهاڻِي ڏمَرُ ڪَري، مَٿي مَحَبتَ مُون،
تنهن کي اَچي تُون، پِرِيَمِ! ڪوهُه نه پَلِييٖن؟",Shah Abdul Latif Bhitai
"ويٺـٖي وَرَ نَه پُون، سُتـٖي مِلَنِ نه سُپِرِين،
جي مَٿي رَندَنِ رُونِ، ساڄَنُ مِلي تَنِ کي.",Shah Abdul Latif Bhitai
"ڪِ ڪي ڪَڙِيان پيرَ، ڪِ ڪَڙهان ڪيچَ ڌَڻِيَنِ لئِه؟
اِيُ ڏئُون ڏيئِي ڏيَر، پاڻان پرانهان وِيا.",Shah Abdul Latif Bhitai
"ڪَڙُهه پُڻِ ڪيچَ ڌَڻِيَنِ لَئي، ڪَڙِ پُڻِ پيرَ سَندانِ،
اِنَهِين پَرِ اُتانِ، پُوَندينءَ، مُنڌَ! پهاڙَ ۾.",Shah Abdul Latif Bhitai
"لُڇي ڪِينَ ڪُڇي، آٽي مُنڌَ اَندوههَ ۾،
پَرِ ۾ پـٖيـر پُڇي، لالَڻ جو، لَطِيفُ چي.",Shah Abdul Latif Bhitai
"اَچِي عزِرائِيل، سُتِي جاڳائِي سَسُئِي،
ٿِي دَواڙائي دَلِيلَ، ته پُنهُونءَ ماڙهُو موڪَلِيو.",Shah Abdul Latif Bhitai
"جان جان هُئِي جيئرَي، وِرِچِي نه ويٺِي،
وَڃِي ڀُونءِ پيٺِي، سِڪَندِي کي سَڄَڻيٖن.",Shah Abdul Latif Bhitai
"ويهُه مَ وِساريٖ، پُڇا ڪَرِ مَ پَنڌَ جي،
نِرِمَلُ نِهاريٖ، هَلَندِنِ تان هَٿِ ڪيو.",Shah Abdul Latif Bhitai
"اَوَجَهڙِ اَسُونهِنِ، ڏيهُه گَهڻوئِي ڏوريو،
سَڳَرِ رِيءَ سُونهَنِ، پَهُتِي ڪانَه پَنڌُ ڪَري.",Shah Abdul Latif Bhitai
"کُهِجِ مَ، اُجَها کيھَ، گَردَ پسُ گُنگَنِ جي،
ڏُکِي مَنجهان ڏيهَه، نِڪِرُ نانهن ڪُلهـٖي ڪَري.",Shah Abdul Latif Bhitai
"ويٺِيَسِ وِک نَه اُپُڙيٖ، تُون آرِياڻِي! آءُ،
ڇِڪِيءَ تو سين چاءُ، پاسي ڀَرِ پيئِي رِڙهـٖي.",Shah Abdul Latif Bhitai
"کُهِي جا کَنيائِين، وِکَ تنهن ويجِهي ڪَئِي،
ڇِڪيءَ ڇِنائِين، پَنڌ مِڙوئي پَٽ جو.",Shah Abdul Latif Bhitai
"سَؤُ ڪوهَ ڪري سَڀَڪا، تُون کُهِي کَڻِجِ وِکَ،
تاڻِج مَنجهان تِکَ، تَه پَنڌُ پاسي ڀَرِ نِبِري.",Shah Abdul Latif Bhitai
"جان جان هُئِي جيئري، ويٺي نَه ويساندِ،
لُڙهِي لَهرِنِ پاندِ، مُيائِي ميهار ڏيٖ.",Shah Abdul Latif Bhitai
"وِيو جاڳائي جَتُ، ويرِي ڪنهن وِلات جو،
سَندو سُورَنِ خَطُ، ڏِنُم هوتَ هَٿَنِ سين.",Shah Abdul Latif Bhitai
"آءُ اوراهُون سُپِرِين! ڏُکِيءَ ڏيج مَ ڏاگُهه،
وَٽِ ڇَڏي مُون واگُهه، آرِي وِئين عِشقَ جو.",Shah Abdul Latif Bhitai
"آءُ اوراهُون سُپِرِين! ڏُکِيءَ ڏاگُهه مَ ڏيج،
پيهِي گَهرِ پُڇيٖجِ، تَه هوتَ! هَلاڪَتَ نه ٿِئـٖي.",Shah Abdul Latif Bhitai
"مَڇُڻ، وَرَ! وِسارييٖن، آرِي! لَڳِ اَللهَ،
توکي سارِيو ساهُ، اُڪنڊِيو آهُون ڪَري.",Shah Abdul Latif Bhitai
"مَڇُڻ وَرَ! وِسارييٖن، صَبرُ نه سارِيان،
توکي نِهارِيان، آءُ مُنهنجا سُپِرِين!",Shah Abdul Latif Bhitai
"هَٿان هَڏِ نَه ڇَڏِيان، صَبرُ شُڪرانو،
ذَوقَ زَمانو، مُون، وَرَ وِيو وِسَرِي.",Shah Abdul Latif Bhitai
"صَبرَ ۽ شُڪرَ کي، ڪاڏي آئُون ڪَندِي؟
آهِيان جنهن سَندِي، سو تَه گُهرجي ساڻُ مُون.",Shah Abdul Latif Bhitai
"صبرَ ۽ شُڪَر کي، وَٺِي آئُون ويٺِي،
ڏُکِيءَ سين ڏيٺِي، ڪا ڪِجِ اَچِي ڪَڏِهِين.",Shah Abdul Latif Bhitai
"وَرُ اُونداهِي راتَڙِي، چانڊُوڻِيءَ چانڊا،
اوري ميهارا، منهن مَ پَسان ڪو ٻيو!",Shah Abdul Latif Bhitai
"صبرَ ۽ شُڪَر کي، هَٿِ ڪيو مُون هاڻِ،
پِرِيَمِ! اَچِي پاڻِ، پَٽِيءَ کي پُڇيج تُون.",Shah Abdul Latif Bhitai
"ناههِ جَمِعيّتَ جانِ کي، هوتَ پُڄاڻان هاڻِ،
اَللهَ! سيئِي آڻِ، جَنِ ساءُ چَکايُمِ سِڪَ جو.",Shah Abdul Latif Bhitai
"ناههِ جَمِعيّتَ جانِ کي، هوتَ پُڄاڻان هاڻِ،
اَللهَ سيئِي آڻِ، جَنِ ساءُ چَکايُمِ سِڪَ جو.",Shah Abdul Latif Bhitai
"ناهِه جَمعيّتَ جِانِ کي، هوتَ پُڄاڻان هِتِ،
پُنهُونءَ جِيَ پِرِتِ، ساءُ چَکايُمِ سِڪَ جو.",Shah Abdul Latif Bhitai
"ناههِ جَمِعيّتَ جِانِ کي، پُنهُونءَ پُڄاڻان،
سي مُون سيباڻان، جَنِ چَکايُمِ سِڪَ جو.",Shah Abdul Latif Bhitai
"ناههِ جَمعيّتَ جِانِ کي، هوتَ پُڄاڻان هيرَ،
ساڄَنَ ڪارَڻِ سيرَ، وؤڙِيندِيَس وِندُرَ جا.",Shah Abdul Latif Bhitai
"ٻُڌُ ته ٻِيائي لَهـٖي، ’آئون‘ اُتِ نَه آهِه،
ڪُڇَڻَ ڪَنڍِي لاهِه، ڪَنُ ٿِيءُ، ڪيچِيَنِ ڪُڇِيو.",Shah Abdul Latif Bhitai
"ڪَڏِهن پِئَجي ڪَنُ ٿِي، ڪڏهن ٿِيجي واتُ،
ڪَڏِهن ٿِيجي ڪاتُ، ڪَڏِهين ٿِيجي ٻَڪَرو.",Shah Abdul Latif Bhitai
"ڪَٽارو ۽ ڪوسُ، اَڱڻِ آرِيءَ ڄامَ جي،
دِيَتَ آهي دوسُ، ماَرڳَ ۾ مُيَنِ جي.",Shah Abdul Latif Bhitai
"ڪامُون مُڇيجاهُ، گَهِڻُيون گُهرِجَنِ آن،اوٺِيا!
هي وَڻَ نَه لَهَنداهُ، هُو وَڻَ اوڏاهِين گَهڻا.",Shah Abdul Latif Bhitai
"اَکِيُون لَٽَ اوراٽِيُون، ڪنهن پَرِ ڪَڙِيان پيرُ،
لَٽَ لاهِيندو ڪيرُ، مُون جيهِي مَعذُورِ کي.",Shah Abdul Latif Bhitai
"اَکِيُون آريءَ ڄامَ جِون، آهِينِ اَنڌِيءَ ساڻُ،
پَسِي ڪَندِيُون پاڻُ، پيشانِي پُنهُونءَ جي.",Shah Abdul Latif Bhitai
"سَڏَ مَ ڪَرِ سَڏَنِ ري، هَلَڻَ رِيءَ مَ هَلُ،
جَلَڻَ ريءَ مَ جَلُ، روئَڻَ رِيءَ مَتان رُئين.",Shah Abdul Latif Bhitai
"سَدا پُڇُ مَ سهڻي! اونداهِيءَ اَڌ راتِ،
پِريان ڏي پِرڀات، وانءُ ڏيٺاريٖ ڏينهن کي.",Shah Abdul Latif Bhitai
"صَدا! وِڌِيَمِ سُورَ جِي، اَڳِيان ڪوهِياريٖ،
جو نِجَسَ نِکاريٖ، سو پُنهُون وِڌُمِ پاندَ ۾.",Shah Abdul Latif Bhitai
"سَسُئِيءَ کي سَڏُ ٿِيو، آسان اولاڻُو،
پَنڌ نَه پُڄاڻُو، اَڻَ ڪوٺِي ڪانه ڪَري.",Shah Abdul Latif Bhitai
"پَسو! پَراوَنِ، سُورَنِ آڏِي سَسُئِي،
پَرايا پنهنجن، وِجَهنِ ويچارِيءَ تي.",Shah Abdul Latif Bhitai
"مُنڌ نَه مَنجهان تَنِ، پَسِي لَڪَ لُڏَنِ جي،
جا پَرِ کاهوڙِيَنِ، سا پَرِ سِکِي سَسُئِي.",Shah Abdul Latif Bhitai
"سائِرَ ٻوڙِي سهڻي، نَه ڍوري، نه ڍَنڍَ،
اَکين مَنجِهه اُڪَنڊَ، مُيائِي ميهار ڏي.",Shah Abdul Latif Bhitai
"ڪُتا کِيَنَئِي ڪيچَ جا، سَندا جي پُنُهونءَ،
اَگهيٖن هوند اَسونهَن، جي جانارَنِ يادِ پُئين.",Shah Abdul Latif Bhitai
"تَنِ پيئِي جانارَنِ ياد، جي پارِيلَ پُنهُونءَ ڄام جا،
سَندِي لالَنَ لاڌ، مُئِيان پوءِ مُنڌَ ٿِئٖي.",Shah Abdul Latif Bhitai
"نَه ڪِين آهِيُون چُوهَڙا، نَه ڪِي آهِيُون چورَ،
هنگامان ۽ هورَ، ڪُتا! ڪَرِييٖن ڪَنِ تي؟",Shah Abdul Latif Bhitai
"ڪُتو چـٖي قَرِيبَ جا، آهِيُون ساڌَ سَهِي،
پِهرِين بات بَهِي، پُڇُون پوءِ پانڌِيَنِ کي.",Shah Abdul Latif Bhitai
"ڪُهين، ته آپُ ڪُهُه، ڏَسِ مَ چُوهَڙِيان،
سَندا آهيڙِيان، آن نه سَهَندِي هَٿَڙا،",Shah Abdul Latif Bhitai
"ڪُتو طالِبُ ڍُونڍَ جو، اَسين ڪُتي ڪِيڙَ،
چَهُٽِي آهي چِيڙَ، ڪارايي جي ڪَنَ ۾.",Shah Abdul Latif Bhitai
"ڪُتو ڪُرِٽي هَڏِيُون، جُوان مَڙدُ جِڳِرُ کاءِ،
اَلدُنِيَا جِيفَہ وَ طُلاّبُهَا کِلَاب، ايئن هِنئين سين لاءِ.",Shah Abdul Latif Bhitai
"ساهَڙُ سُڪيءَ ۾ ٿِيو، پاڻيءَ مَنجِهه پُنوههُ،
سَندو ڪَچَ ڪُنو، تارِ تَرَندو ڪيتَرو؟",Shah Abdul Latif Bhitai
"ڏُکِيءَ ڏَمَرُ ناههِ، بُکِيءَ کِلَ نَه اُڄَهي،
اُگهاڙِيءَ وِهانءُ، وِيو ويچارِيءَ وِسَرِي.",Shah Abdul Latif Bhitai
"اَدِيُون! وَرُ اُگهاڙَ، وِهانءُ جنهن وِسارِيو،
جيڏِيُون! ڇَڏي جاڙَ، سَڀِ نَنگيُون ٿِي نِڪَرو.",Shah Abdul Latif Bhitai
"سَڀَ نَنگِيُون ٿِي نِڪَرو، لالَچ ڇَڏي لوڀَ،
سُپيرِيان سين سوڀَ، نِنڊُون ڪَندي نه ٿِئـٖي.",Shah Abdul Latif Bhitai
"سَڀِ نَنگِيُون ٿِي نِڪَرو، پَڙهَڻَ ڇَڏي پوءِ،
مُنهَن مِڙَنِئان هوءِ، ڪَهـٖي جا ڪِينَ کَڻِي.",Shah Abdul Latif Bhitai
"ڪَهـٖي جا ڪِينَ کَڻِي، پِرِينءَ پَهُتِي سا،
وِهـٖي ويڙِهجِي جا، وَصلُ تنهن وِڃائِيو.",Shah Abdul Latif Bhitai
"وَصلُ تنهن وِڃائِيو، سِينڌِ سُرمي سِيئن،
سا لُوٺِي لِيلا جيئن، مَڻيو جنهن مِٽُ ڪيو.",Shah Abdul Latif Bhitai
"هُوندِئان هوتُ پَري، اوڏ آ اَڻَ-هُوندِ کي،
ساجَنُ تَنِ سَري، ’لا‘ سين لَڏِينِ جي.",Shah Abdul Latif Bhitai
"هورِنِ هاڙهو لَنگِهيو، ٿِيءُ جَرِيدِي جوءِ!
هُوندِ جَنِين سين هوءِ، هوتَ نَه هُوندو تَنِ سين.",Shah Abdul Latif Bhitai
"هورِنِ هاڙهو لَنگِهيو، مُٺِي! مُوسَٽُ ڇَڏِ،
’لا‘ سين اُٿِي لَڏِ، ’ڪِينَ‘ رساڻـٖي ڪيچَ کي.",Shah Abdul Latif Bhitai
"هورِنِ هاڙهو لَنگِهيو، ڳورِيُون پاسي ڳوٺِ،
ڪيچِ تَنِين کي ڪوٺَ، ’ڪِينَ‘ جَنِين جي ڪَڇَ ۾.",Shah Abdul Latif Bhitai
"هورِنِ هاڙهو لَنگِهيو، ڳَورِيُون ٿِيُون ڳَمَنِ،
هاڃـٖي تنهن هَڄَنِ، ڌاران سِڪَ، سَيّدَ چـٖي.",Shah Abdul Latif Bhitai
"نه ڪا هِتِ نه هُتِ، ڪا ڳَورِيءَ سَندِي ڳالِ،
ڪِينَ پَهُتِي مالِ، حالِ پَهُتِي هوتَ کي.",Shah Abdul Latif Bhitai
"سانوَڻَ لَهَرِيُون، ٿَرَ وارِي، تَرِ وارَ،
اِنِهان ئِي اَپارَ، مُون سين ڀَلـٖي ڀال ڪِيا.",Shah Abdul Latif Bhitai
"وَڌو ڪِيمَ، وَڻاههُ! اُونچا ڏُونگَرَ! مَ ٿِيو،
ٽِمو مَ، نيڻاههُ! تَه پيرُ نِهارِيان پِرِيَنءَ جو.",Shah Abdul Latif Bhitai
"جُتِي سي پائِيندِيُون، جَنِين پيرَ پِرِين،
لاٿِيون سَڀِ پَرِين، سَسُئِيءَ سُپِريَنِ کي.",Shah Abdul Latif Bhitai
"نه مُون نانَاڻِئان کَٽِيو، نه ڪِي ڏاڏاڻِئا،
پِرِيَنِ جي پارا، مُون سين وَڏائِي وَڙَ ٿِيا.",Shah Abdul Latif Bhitai
"مَرِي جِيءُ ته ماڻِيين، جانِبَ جو جَمالُ،
ٿِيين هوند حَلالُ، جي پَندِ اِهائِي پارِييٖن.",Shah Abdul Latif Bhitai
"مَرُ ته موچارِي ٿِييٖن جِيئَڻ آڏو جَتَ،
هارِي! ڪَرِ هِمَتَ، تَه ڏيئِي دَمُ، دوسُ لَهِين.",Shah Abdul Latif Bhitai
"مَرُ ته موچارِي ٿِييٖن، ويهِي جِيءُ مَ، جوءِ،
مُنڌَ! مَرَڻان پوءِ، پَهُچَندِينءَ پُنهُونءَ کي.",Shah Abdul Latif Bhitai
"اَجَلان اَڳي، سَسُئِي! مُنڌَ جِيَئرِيائِي مَرُ،
ٽولِيان تنهن مَ ٽَرُ، جنهن رُوحُ وِڃايو راههَ ۾.",Shah Abdul Latif Bhitai
"مَرَڻان اَڳي جي مُئا، سي مَرِي ٿِينِ نه ماتِ،
هوندا سٖي حَياتِ، جِيئَڻان اَڳـٖي جي جِيا.",Shah Abdul Latif Bhitai
"جيئڻان اَڳي جي جِيا، جُڳِ جُڳِ سي جيئَنِ،
اوءِ موٽِي ڪِينَ مَرَنِ، مَرَڻان اَڳي جي مُئا.",Shah Abdul Latif Bhitai
"اُونچو اُتاهُون گَهڻُو، جيئڻَ کي جَبَلُ،
مَرَڻَ! مُون سيٖن هَلُ، تَه پُٺِيءَ تو پَنڌُ ڪَرِيان.",Shah Abdul Latif Bhitai
"تو سَڱُ، ساهَ گَهڻَنِ سين، جِيئَڻَ! گوشٖي جاءُ،
مَرَڻَ! مُون سين آءُ، تَه پُٺِيءَ تو پَنڌُ ڪَرِيان.",Shah Abdul Latif Bhitai
"تو سامائي سَسُئِي! مَرَڻُ ڪِيو مُردارُ،
ڪُپَرِ سين ڪوهِيارُ، لُوٺِي! تو لَڄائِيو.",Shah Abdul Latif Bhitai
"پَرِ ۾ پَچِي پِرِينءَ کي، مَرِي نه ڄاتوءِ،
’مُوتُوا‘ مُنڌَ نه سوءِ، ڪَنڌُ ڪُڄاڙِيان ڪاٽِييٖن؟",Shah Abdul Latif Bhitai
"توڻي وِلاڙُون ڪَرين، توڻي هلٖين وِکَ،
لِکِيي منجها لِکَ، ذَرو ضايَع نه ٿِيي.",Shah Abdul Latif Bhitai
"لِکِيو جو نِراڙِ، سو اَنگُ ڪِياڙِيءَ نَه ٿِئـٖي،
پارِيو ويٺِي پاڙِ، جيڪِين لالَنَ لِکِيو لوحَ ۾.",Shah Abdul Latif Bhitai
"جِتـٖي جـٖيتَرِيُون، لِکِيُون لوحَ قَلَمَ ۾،
تِتي تيٖتَرِيُون، گَهڙِيُون گهارَڻُ آئِيُون.",Shah Abdul Latif Bhitai
"پَنڌ نه پَنڌَنِ جيتَرو، ڪيئن سُڄَندِي ڪِيھَ؟
جيڪَرَ ڪَرِيان رِيهَه، پَرَ چوندا مُنڌَ چَرِي ٿِئِي.",Shah Abdul Latif Bhitai
"چُونِمِ مَرُ، ’چَرِي ٿِئِي‘، پَرَ جي سَڏُ سُڻِينِ،
مَرُ مُنهِين کي ڏِينِ، ماڙهُو اَچِيو مِيهَڻا.",Shah Abdul Latif Bhitai
"ماڙهُو ڏيئِي مِيهَڻا، مُون کي ڪَندا ڪوههُ؟
جنهن ڇورِيءَ ۾ ڇوه، سا پِٿُون ٿِيندِي پيرَ تي.",Shah Abdul Latif Bhitai
"جيٖڪِين ميڙِ مُٺِيَ کي، جيڪِين مُٺِيءَ مارِ،
ڏُکِيءَ کي ڏيٖکارِ، هيڪَرَ هوتُ اکين سين.",Shah Abdul Latif Bhitai
"ڏُکِي ٿِي ڏَڌورَ، لَهَسِي لَنئون پُنهُونءَ جي،
ڏيٖئي آڳ اَتور، سَڀَ نهَ کانئـٖي سَسُئي.",Shah Abdul Latif Bhitai
"ڏُکِي! ڏِکَ وِسارِ، سٖيجَ ڦِٽِي ڪَرِ، سَسُئِي،
پَٽِييٖن پيرُ نِهارِ، تَه آرِياڻِي اُتان لَهيٖن.",Shah Abdul Latif Bhitai
"ڏُکِي! ڏُکُ مَٿـٖي ڪَري، وانءُ ڇَپَرِ پيٖهِي،
گَڏِبَئِي ڏيٖهِي، سُوڌِيُون ڏِيندَءِ خَبَرُون.",Shah Abdul Latif Bhitai
"ڏُکِيءَ ڏِيهاڻِي، مُٺِيءَ مَٿي هَٿَڙا،
تنهن پَرِ نه کاڻِي، جنهن پَرِ جِئـٖي، جيڏِيون!",Shah Abdul Latif Bhitai
"هَر دَمُ هوتَ پُنهُونءَ جو، ڏِسَڻُ ڀانئج ڏِکَ،
وَرُ پُنهُونءَ ساڻُ پَلَڪَ! ٻَنِ ٻارهن وَرِهَيه ٻِيَنِ سين.",Shah Abdul Latif Bhitai
"ڏُکِيءَ سَندِيُون ڏُونگَرين، وَڻَ ٽِڻَ وايُون ڪَنِ،
وَٽان ويهِي جَنِ، وَڍِيءَ سي واڍوڙِيا.",Shah Abdul Latif Bhitai
"وَڍِيءَ سي واڍوڙِيا، رَتُ نه ڏِٺو جَنِ،
مَوتُ قَبُولِيو تَنِ، ڏِٺو جَنِ ڏُکِيءَ کي.",Shah Abdul Latif Bhitai
"ڪنهن جنهن ڏُکا ڏيٖ، پارانڀا کي پانڌِييٖن،
سُورَ ڀَرِيائِين سٖي، ڳالِهه ڪِيائِين جَنِ سين.",Shah Abdul Latif Bhitai
"ڪو جو وَڍِيءَ وَڍُ، جيئن وِڻَ وَڍِيائِين وَڍَ سين،
ڏُکُ ڏُکِيءَ کي ڏَڍُ، جَنِ ڏِٺِي سي ڏُکِيا ٿِيا.",Shah Abdul Latif Bhitai
"وَڍيَلِ ٿِي وايُون ڪَري، ڪُٺَلِ ڪُوڪاريٖ،
هُنَ پَنَ پنهنجا سارِيا، هِيءَ هَنجُون هَڏَنِ لئـٖي هاريٖ.",Shah Abdul Latif Bhitai
"ڏُکِيءَ توءِ ڏُڪارَ، توڻٖي وَسَنِ مينهَڙا،
صاحِبَ هَٿِ سُڪارُ، هِنَ وَسِ آهِينِ هَٿَڙا.",Shah Abdul Latif Bhitai
"ڏُکِيءَ توءِ ڏُڪارَ، سيڻَنِ ڏيهُه سُڪارِيو،
ٻاروچاڻُو ٻارُ، سَڀوئِي سُواءَ سين.",Shah Abdul Latif Bhitai
"آئُون نَه گَڏِي پِرِينءَ کي، ٿورا ڏينهن ٿِيا،
راتيٖن روزَ وِيا، عَبَثُ آرِيءَ ڄامَ ري!",Shah Abdul Latif Bhitai
"آئُون نَه گَڏِي پِرِينءَ کي، سَهسَيٖن سِڄَ وِيا،
هَلَڻَ ويرَ هِئا، ديٖکٖي شالَ دَمُ ڏِيان!",Shah Abdul Latif Bhitai
"وِلاڙِيو وَڻين چَڙهي، رَئِي پَسِيو روءِ،
”وِچان جو وِچُ پوءِ، سو ڪنهن پَرِ ڪَهِي لاهِيان!“",Shah Abdul Latif Bhitai
"وِلاڙيون وَڻيٖن چَڙهي، اُونچَنِ مَٿي اَڄُ،
لالَنَ ڪارَڻِ لَڄُ، باسِيائِين بردارَ جو.",Shah Abdul Latif Bhitai
"وِلاڙِيو وَڻيٖن چَڙهي، ڏِيو پَٽولي لانگَ،
ٽارِيءَ ٽارِيءَ ڇانگَ، سَسُئِي مورَ ٻَچَنِ جيئن.",Shah Abdul Latif Bhitai
"وِلاڙِيو وَڻين چَڙهـٖي، ڏاڍو ڏوريٖ ڏُورِ،
سُپيٖرِيان جي سُورِ، پَري پَڙاڏا ڪَري.",Shah Abdul Latif Bhitai
"پَريٖ پَڙاڏا ڪَري، اوريٖ نه آهي،
ڪَمتَرِ ڪا ڪاهـٖي، پَهُچي هِنَ پَٽَيءَ کي.",Shah Abdul Latif Bhitai
"رُڃُنِ ۾ رَڙِ ٿِي، ڪَرَ ڪووَلَ جِي ڪُوڪَ،
وَلوَلو ۽ وُوڪَ، اِيءَ تان آههَ عِشقَ جِي.",Shah Abdul Latif Bhitai
"رُڃُنِ ۾ رَڙِ ٿِي، ڪَرَ چَتُونءَ جِي چانگارَ،
اِيءَ عِشقَ جِي اُٻَڪارَ، نَعرو آهي نينهن جو.",Shah Abdul Latif Bhitai
"رُڃُنِ ۾ رَڙِ ٿِي، ڪَرَ ڪُرَڪي ڪُونجَ،
نَعرو مَنجِهه نِڪُونجَ، اِيءَ تان آهَ عِشقُ جِي.",Shah Abdul Latif Bhitai
"رُڃُنِ ۾ رَڙِ ٿِي، ڪَرَ ڪُرَڪي ڪُونجَ،
نَعرو مَنجِهه نِڪُونجَ، اِيءَ تان آهَ عِشقُ جِي.",Shah Abdul Latif Bhitai
"رُڃُنِ ۾ رَڙِ ٿِي، ڪرَ سارَنگِيءَ سازُ،
اِيءُ عِشقُ جو آوازُ، ماڙهُو رَکَنِ مُنڌ تي.",Shah Abdul Latif Bhitai
"ڏاگَهنِ، ڏيرَن، ڏُونگَرَنِ، ٽنهي ڏِنَمِ ڏُکَ،
سي سَڀ ڀانَيَمِ سُکَ، هيڪاندِ ڪارَڻِ هوتَ جـٖي.",Shah Abdul Latif Bhitai
"وَڃي سا رات وِهاڻِي، رِيءَ پَسَڻَ پِرِيَنِ جي!
هِهَڙا اوڏا سپِرِين، تو ڪيئن نِنِڊَ رِهاڻي؟",Shah Abdul Latif Bhitai
"جَتَنِ وِڌِيَس جارِ، ناتَ هُيَسِ نِماڻِي نِڪَڻِي،
ٿِيئَڙا پاڻَ قَرارِ، مُون مَنُ گَڏيٖ گُندريٖن.",Shah Abdul Latif Bhitai
"جي ڄاڻان جَتَنِ، پوءِ پَٽاندَرُ هيتَرو،
آئُون ڪيئن مُلا تَنِ، سَرَتِيُون! سُورَ پِرائِيان؟",Shah Abdul Latif Bhitai
"ڪيچان اوري ڪيتِرِيون، مَعذُورِيُون مُيُون،
واٽُون وِيهَه ٿِيُون، ڪُهُه ڄاڻان ڪيهِيءَ وِيا.",Shah Abdul Latif Bhitai
"ڀانيُمِ جي سَرِواڻَ، ڇُلائِيندَمِ ڇَپَرين،
کانيَمِ هوند پَلاڻَ، اُٺَ گُڏايَم اُنِ جا.",Shah Abdul Latif Bhitai
"وَرَ وَراڪا وِچَ ۾، لَکين آڏا لَڪ،
هُو جي آڏا حَقَ، سي ڪَندا ڪوهُه ڪَندِيَنِ کي؟",Shah Abdul Latif Bhitai
"وارو! وَرُ وَٺِي وِيا، جابِرَ ڪَري جورُ،
بيدِي ٿِي ڀَنڀورُ، حَشَرُ ڪَري هَلِيا.",Shah Abdul Latif Bhitai
"وارو! ور وٺي ويا، ڪَري ڏيرَ ڏَمَرُ،
هاڻي ٿِيو حَشَرُ، پُنا قولَ قِيامَ جا.",Shah Abdul Latif Bhitai
"وارو! وَرُ وَٺِي وِيا، جوري سين جابِرَ،
صَبُرُ ڪيئن صابِر! اَچي عَجِيبَنِ ري.",Shah Abdul Latif Bhitai
"سَنجهي مُون نَه سَنڀالِيو، تَه ڪِي اوٺِي ڪَندا ايئن،
ڪُهِي ڪَميڻِي ڪيئن، جَڏِي راتِ جَتَنِ ڪِي!",Shah Abdul Latif Bhitai
"سَنجهي مُون نَه سَنڀالِيو، صُبُحِ سارِيَمِ سُورَ،
جَتَنِ لاءِ ضَرُورَ، گَهڻا گهارِيَمِ ڏينهڙا.",Shah Abdul Latif Bhitai
"آڌِيءَ اوءِ اُٿِي وِيا، ڪَرُ رَکِيائُون ڪيچَ،
ٻاروچاڻي پيچَ، مُنهِنجو مَنُ مُنجهائيو!",Shah Abdul Latif Bhitai
"سَسُئِي لَنگِهيو سو، مَردَ جنهن ماتُ ڪِيا،
جَبَلُ وَڏو جو، نُوڻِ مِڙوئِي نينهن کي.",Shah Abdul Latif Bhitai
"جَبَلُ ماري جَکَ، جو آڏو آرِيچَنِ کي،
توڻي لَڪَنِ لَکَ، سَڀ لَنگِهيندِيَسِ سِڪَ سين.",Shah Abdul Latif Bhitai
"جَڏِهن پيئِي ڇَٽَ، ڇَپَرِ هوتَ پُنهُونءَ جي،
پَرَهي وِيٺيُون پَٽَ، گُوندرَ لَٿا گولِين.",Shah Abdul Latif Bhitai
"جَڏِهن سُتِيُون جي، پَٿَرِ پيرَ ڊِگها ڪَري،
تَڏِهن تَنِين کي، ساٿَ سُتيئِي ڇَڏِيو.",Shah Abdul Latif Bhitai
"ڏُونگَرَ! مُون نه ڏُکوءِ، آنءُ اَڳَ ڏُکوئي آهِيان،
سارِيان ڪونَه سُکوءِ، سُورَ گَهڻييِي سَنڀَران.",Shah Abdul Latif Bhitai
"ڏُونگَرَ! ڏُکِ پَئِي، ڪِيَمِ توسين ڳالهه،
پاڻا آئُون مُئِي، سُورُ سُڻائي پرينءَ جو!",Shah Abdul Latif Bhitai
"ڏُونگَرَ! ڏُکويُون، تو ۾ اورَڻَ آئِيُون،
جي اَچَنِ ڦوڙائيون، ڏِجَنِ دِلاسا تَنِ کي.",Shah Abdul Latif Bhitai
"ڏُونگَرَ! ڏِيهاڻِي، پاڻُ مَٿان تو گهورِيان،
تو مَنجِهه رِهاڻِي، سَدا ٻاروچَنِ جِي.",Shah Abdul Latif Bhitai
"ڪي جي ڪَڍِيا پارَ، ڏُکي، ڏُونگَرَ پاڻَ ۾،
سُڻِي سا تَنوارَ، مِرُون پِيا مامِري.",Shah Abdul Latif Bhitai
"ڏُونگَرَ ڀُونييٖنِ ڪِيرَ، سَڄَڻَ ميخُون ڏُونگَرين،
هَهِڙا سيڻَ سُڌِيرَ، ڪينَ لَهندينءَ ڪي ٻِيا.",Shah Abdul Latif Bhitai
"ٻَئِي ويٺا رُونِ، ڏُکِي، ڏُونگَرُ پاڻَ ۾،
ڪنهن کي ڪِينَ چُونِ، مَنجِهنِ جو پِرِيتَڻُو.",Shah Abdul Latif Bhitai
"اَڄُ پُڻِ ويٺو روءِ، ڏُکِيءَ، ڏُونگَرُ پاڻَ ۾،
ڪوهِياريٖ جو ڪوءِ، اَچِي سُورُ اُڌَمِيو.",Shah Abdul Latif Bhitai
"مون کي ڇَڏِ مَ ڇَپَرين، هوتاڻِيءَ هِنَ هَنڌ،
توسين پُوندِيَسِ پَنڌِ، ڏِيندِيَسِ باههِ ڀَنڀورَ کي.",Shah Abdul Latif Bhitai
"مون کي ڇَڏِ مَ ڇَپَريٖن، هاتِڪ هوتاڻِي!
توهِين لَئٖي کاڻِي، ڏُکِي ڏوري ڏُونگَرين.",Shah Abdul Latif Bhitai
"مون کي ڇَڏِ مَ ڇَپَريٖن، پوءِ رَهايَسِ ’پاڻ‘،
جي ڀُلايُون ڀاڻِ، تَنِ کي رَسُ، رَسِيلا! راهَ ۾.",Shah Abdul Latif Bhitai
"پَرتَوو پُنهُونءَ جو، ڪِين ڇائِين، ڪِين اُسَ،
قرِيبِاڻِي ڪُسَ آهي ڪَر ٻَڪَرڙي.",Shah Abdul Latif Bhitai
"پَرتَوو پُنهُونءَ جو، جُهڙَ جيئن جهالا ڏي،
آئون تنهن آرِيءَ کي، وَٺِيو راهه، رُئان گَهڻُو.",Shah Abdul Latif Bhitai
"ڪنهن پَرِ رُوئان پرينءَ کي روئي نَه ڄاڻان،
مَٿي ڪِيو ڀُڻان، هَنجَنِ - هاڻا هَٿَڙا.",Shah Abdul Latif Bhitai
"ڪنهن پَرِ رُوئان پِرِينءَ کي، پارُ نَه ڄاڻان پَنڌُ،
ڪيچِيَنِ ڪارَڻِ ڪَنڌُ، نايو ٿِي نعرو هَڻان.",Shah Abdul Latif Bhitai
"ڪنهن پَرِ رَوئان پرين کي، رُوئَڻُ مون رياءُ،
بَرَنِ مَنجِهه بُڪاءُ، ٻِيءَ ڀت ٻُڌُمِ، جيڏِيُون!",Shah Abdul Latif Bhitai
"ٻيون ڏيئِي ٻَنِ کي، هَلِجِ پاسي هيڪَ،
وَرُ نه سَهي وِيڪَ، تُون ٽيڏِي! ٽِيايُون ڪَرين!",Shah Abdul Latif Bhitai
"اڃَا تُون اَواٽَ، واٽان پاسي ويسَرِي،
سُونهِين ٿيءُ سُواٽَ، ته مَنجهان دِلِ دَڳُ لَهِين.",Shah Abdul Latif Bhitai
"پاهِين، پَسِي پَٻُ، مَتان ڪا، مُنڌ ڏِييٖن،
اَڳِيان ڪَئو مَ ڪَٻُ، اِيءُ قالِي آڏو ڪيچَ کي.",Shah Abdul Latif Bhitai
"ڏاڍِي لُڪَ لَڪَنِ جِي، پَٽَنِ پوءِ پَچاءُ،
ڇَپَرَ ڪوسو واءُ، هَرِيا تو نيڻَ ڪِيا.",Shah Abdul Latif Bhitai
"لَڙُ مَ، لاڙائُو ٿِيو گُهتُون گوهِيُون ڇَڏِ،
لاهِه مَ لَڏو، لَڏِ، تَه ڳاڙهـٖي سِڄِ ڳالِهه مِڙين.",Shah Abdul Latif Bhitai
"لَڙُ مَ، لاڙائُو ٿِيو، وَرَ چُونڊِيندِي وَڃُ،
آهي اِيءُ اُهڃُ، هاڙهي هَلَندِيَنِ جو.",Shah Abdul Latif Bhitai
"اُلَهِي سِجَ اويرَ مَ ڪرِ مَعذُورِيَنِ تي،
پَسِي مَران پيرَ، ڏُونگَرَ ٻاروچَنِ جا!",Shah Abdul Latif Bhitai
"وِيو ٻاروچو نِڪَرِي، هاڻي ڪَرِيان ڪيئنءَ؟
سِجَ اُلٿـٖي سيئن، سَٽُون ڏينديَسِ سُڃَ ۾.",Shah Abdul Latif Bhitai
"ڪِين ڌَرَتَتِي، ماءِ! ڪِين ڄَرَ سَندِي سَڄَڻين،
هَلي ۽ واجهاءِ، ٻنِهي ڄيرَن وِچَ ۾.",Shah Abdul Latif Bhitai
"مَٿـٖي مَنجهان مِينهُن، پسو! پاڻِيءَ جيئن وَهي،
مُون ڀانئيو نينهن، ڄِڀِيُون سَندِيُون.",Shah Abdul Latif Bhitai
"مَنجهان منهنجي رُوحَ، جي وَڃي ساڄَنُ وِسَرِي،
تَه مَرُ لَڳِي لُوهَه، ٿَرَ-ٻاٻِيهو ٿي مَران.",Shah Abdul Latif Bhitai
"لَڳِي مُون کي لُوهَه، وِرِهَه واٽُون لائِيُون،
راضي جنهن سين رُوحَ، سو ڪوهِيارو ڪيچ وِيو.",Shah Abdul Latif Bhitai
"ٽِمَنِ نيڻَ رَتُ وَهي، چُئاڪا ڪِيو،
مُون کي ڏَنءُ ڏِيو، اَئِين ٿا وَڃو، اوٺِيا!",Shah Abdul Latif Bhitai
"امڙ وَڃِي آڻِ، چَرَخو آتَڻَ وِچَ مان،
ڪِتُيمِ جِهِين ڪاڻِ، سو ڪوهِيارو ڪيچ وِيو.",Shah Abdul Latif Bhitai
"پَهِي ڪامَ پِڃاءِ، امڙ! منهنجي آسَري،
ڏيئي ڪِين ڪَتاءِ، مون کي نينهن نِهوڙِيو.",Shah Abdul Latif Bhitai
"ڪَتَڻُ ٻَنِ ڪَپاهُه، کوءِ آتَڻُ، ٻَنِ جيڏِيُون!
ساڄَنُ منهنجو ساههُ، هاڃي مَنجِهه هَڻِي وِيو.",Shah Abdul Latif Bhitai
"آتَڻِ چُونِمِ ڪَتُ، تاڻِيان تَندُ نه نِڪَري،
پاڻان روئِي رَتُ، چَرَخو مُون چِڪَ ڪِيو.",Shah Abdul Latif Bhitai
"کوءِ هاڙهو، ٻَنِ هوتُ، کوءِ پُنهُون، ٻَنِ پِرِيتَڻُو،
مادَرِ! مُون مَوتُ، پَسَڻا پِرائِيو.",Shah Abdul Latif Bhitai
"کوءِ ٻولي، ٻَنِ ٻَروچُ، گهورِي ذاتِ جَتَنِ جِي،
مون کي چَئِي لوچُ، پيهِي وِيا ڇَپريٖن.",Shah Abdul Latif Bhitai
"جيئن جيئن تَپي ڏينهن، تيئن تيئن تاڻِيان پَنڌَ ۾،
هو آڳانجهو نينهن، ٻانڀَڻِ ٻَروچَنِ سين.",Shah Abdul Latif Bhitai
"جيئن جيئن ڇِڄـٖي راتِ، تيئن تيئن تاڻي پَنڌَ ۾،
ڀورِيءَ ٻـِي نَه تاتِ، جيڪا سا جَتَنِ جِي.",Shah Abdul Latif Bhitai
"نه ڪو ليکوئِي ٿِيو، نه ڪو تَتو ڏينهُن،
تِهان اوري نينھُن، ڇِنو آتَڻَ وارِيٖن.",Shah Abdul Latif Bhitai
"جان جِئييٖن تان جَلُ، ڪانهي جاءِ جَلَڻَ ري،
تَتِيءَ ٿَڌِيءَ هَلُ، ڪانهي ويلَ وِهَڻَ جي.",Shah Abdul Latif Bhitai
"تَتِيءَ ٿَڌِيءَ ڪاهه، ڪانهي ويلَ وِهَڻَ جِي،
مَتان ٿِئـٖي اُونداهِه، پيرُ نه لَهين پرينءَ جو.",Shah Abdul Latif Bhitai
"ڪو گهمَندي گهورُ، آيُمِ ٻاروچَنِ جو،
ڇَڏيندِيَسِ ڀَنپورَ، هِنيُون هِتِ نه وِندُريٖ.",Shah Abdul Latif Bhitai
"ڀَنڀورَ جَنِ سُکَنِ، مُون کـٖي ساٿان کارِيو،
هاڻي ساڻ ڏُکَنِ، تان ڪِين ڏُونگَرَ ڏورِيان.",Shah Abdul Latif Bhitai
"ڀينَر! ڀَنڀوران، ڀَڄو تان اُبَهو،
اَڳـٖي اِنَ ماڳان، سَرَتِيَنِ سُورَ پِرائِيا.",Shah Abdul Latif Bhitai
"ڀينَرُ! هِنَ ڀَنڀورَ ۾، دوزَخَ جو دُونهون،
سَوارو سُونهون، پُڇِي پُورِجِ، سَسُئِي.",Shah Abdul Latif Bhitai
"ڀَنڀوران اُجاڙُ، سَرَتِيُون! سَکَرُ ڀانئِيان،
مُون سين تنهن پَهاڙُ، ڏُکان هَڏِ نه ڏورِيو.",Shah Abdul Latif Bhitai
"اُجاڙان ڀَنڀَورُ، سَرَتِيُون! سَکَرُ ڀانئِيان،
آرِياڻيءَ اَتور، ڏِٺُم جِتِ اَکِيَنِ سين.",Shah Abdul Latif Bhitai
"لَڳِي لاڳاپـٖي، ڀورِي مُنڌَ، ڀَنڀورَ جي،
پِرِين وِڃايو تي، ڏُکِي ڏوري ڏُونگَرين.",Shah Abdul Latif Bhitai
"جَنِين ديکِيو دِل سين، پُٺِيءَ سي پييُون،
تهَ پُڻ ٿـٖي وييٖيُون، جي پُنهُونءَ پاڻُ لڪائيو.",Shah Abdul Latif Bhitai
"لَڄايا مُونهان، ساجُهرِ تي سيڻَ وِيا،
پيٖيَنِ ڀَنڀوران، سُڌِ منهنجي ذَاتِ جِي.",Shah Abdul Latif Bhitai
"هُيَسِ جي آئُون، ٻانهِي ٻاروچَنِ جِي،
هوند نه ڇَڏِيائون، ڏُکِيءَ کي ڏُکَنِ ۾.",Shah Abdul Latif Bhitai
"آئُون جي هُيسِ هَڏُ، اَدِيُون! آرِيچَنِ جو،
ساٿَ لَڏِينديٖ سَڏُ، مانَ ڪوهِيارا ڪَرِينِ مُون.",Shah Abdul Latif Bhitai
"اوٺِيَنِ اُمارو، مُون جَهلِينديٖ نه رَهيا،
ساٿِيَنِ سَوارو، ڪِيو ڪيچُ اَکِينِ ۾.",Shah Abdul Latif Bhitai
"ساٿِي توءِ هَلَنِ، پَٿَرِ جي وارَ ڪَريان،
جيڪُسِ ٻاروچَنِ، ڪو ڏٺو عَيبُ اکين سين.",Shah Abdul Latif Bhitai
"ساٿِيَنِ سَئِين نَه جاڳِينءَ، پوءِ ڪُـڄاڙِئا روءِ؟
اِيءَ پَرِ ڪُپَرِ هوءِ، جو هو سانگِي، تُون سُمَهين.",Shah Abdul Latif Bhitai
"ساٿِي نَه پَسان سي، هُئمِ هِينئيٖن ٿُوڻِيُون،
هاڻي ڪَنِين جي، وَڃِيو اَڱڻِ اُڀِيان؟",Shah Abdul Latif Bhitai
"آن ڪي ساٿِي ڏِٺَ، جي مُون ويڙهِه وِڃائِيا،
رُوئان رَتُ مَڃُٺَ، هاڻي تَنِ پِرِيَنِ کي.",Shah Abdul Latif Bhitai
"ڪَهان، تان ڪيچان پَري، وِيهان، تان وَٽِ مُون،
ڀُلِي ڏورِيَمِ ڀُون، عَبَثُ آرِيءَ ڄامَ کي.",Shah Abdul Latif Bhitai
"ڪَهان، تان ڪيچان پَري، سُمَهان، تان سِرَ هيٺِ،
ٻاروچي سين ڏيٺِ، جيڏِيُون! جيهِيءَ پَرِ ٿِي.",Shah Abdul Latif Bhitai
"وَڏِي وَسَ هُئا، ٻاروچا ڀَنڀورَ ۾،
وَڃِي ڏُورِ پِيا، سانگينِ پُٺِيءَ سُپِرِينِ.",Shah Abdul Latif Bhitai
"ڏنِي سِڪَ سَسُئِيءَ کي، ٻيلِياڻِي ٻَروچَ،
لوڪَ وِچان ئِي لوچَ، نيئِي پَهُچائـٖي پُنهُونءَ کي.",Shah Abdul Latif Bhitai
"جيڪِي فِراقان، سو وصالان نه ٿِئـٖي،
اَچي اوطاقان، مون کي پِرِيَنِ پَري ڪِيو.",Shah Abdul Latif Bhitai
"ڦِرِي آءُ، فِراقَ! مون کي وِصالان وِچُ پِيو،
جـٖي ٿـٖي چِڪِيُمِ چاڪَ، سي پرينءَ گَڏِجِي پُورِيا.",Shah Abdul Latif Bhitai
"ڏيکاريسِ ڏُکَنِ، گوندرَ، گسُ پِرِيَنِ جو،
سونهائـٖي سُورَنِ، ڪِي هيڪاندِي هوتَ سين.",Shah Abdul Latif Bhitai
"ڪَنِين ڪَنِين ماڙُهوئين، گوندرُ وَڏِي وَٿُ،
ٻَڌِي گوڏِ گَرٿُ، ساٽو ڪِجي سُورَ جو.",Shah Abdul Latif Bhitai
"سؤ سُکَنِ ساٽـٖي ڏِيان، سِرُ پُڻِ ڏِيان سَٽِ،
جي مُون مِڙيٖ مَٽِ، ته وِرهُه وِهايان هيٖڪَڙو.",Shah Abdul Latif Bhitai
"سَؤ سُکَنِ ڏيئِي، وِرِهُه وِهايُم هيڪَڙو،
مُون کي تنهن نيٖئِي، پيرُ ڏيکارِيو پرينءَ جو.",Shah Abdul Latif Bhitai
"سُورَ مَ ڏي ڌُوڻ، آئُون آهيان اَڳِهِين ڪاهِرِي،
جا پَرِ پاڻِيءَ لُوڻَ، سا پَرِ منهنجـٖي ڄِندَڙيٖ.",Shah Abdul Latif Bhitai
"سُورَ! مَ وڃيجاهُه، سَڄَڻَ جِيئن سانگِ وِيا،
پرينءَ پُڄاڻاءُ، آئُون اوهان سيٖن اورِيان.",Shah Abdul Latif Bhitai
"سُورَنِ سانگهارو، ڪَڏِهن تان ڪونَه ڪِيو،
آيَلِ! اوڀارو، ٻاڙوڌو ٻوڙَ وَهي.",Shah Abdul Latif Bhitai
"سانگهارو سُورَنِ، ڪڏِهن تان ڪونَه ڏِنو،
ٻائِڙَ ٻوڙَ وَهَنِ، ڪالُهوڻِئا اَڄُ گَهڻا.",Shah Abdul Latif Bhitai
"سُورَنِ لَڌو سَجُهه، پاڻهـٖي پيهِي آئِيا،
ڪنهن کي ڏيان مَنجُهه، مَرُ تان چِڻِڪَنِ چِتَ ۾.",Shah Abdul Latif Bhitai
"ڏُکُ لَڳو، ڏُونگَرَ ٻَرِيو، ڀينَرُ! کاڻِي ڀُون،
مَنان لاٿو مُون، سندو جِيئَڻَ آسَرو.",Shah Abdul Latif Bhitai
"ڏُکويُون ڏيهان، جيڪُس لَڏي وِيئيُون،
هاڻي ڪَن مُلا، پُڇان پِرِيَنِ خَبَرُون.",Shah Abdul Latif Bhitai
"ڏُکِيُون جان نَه مِڙَنِ، تان تان ڀَنَڻُ نه ٿئـٖي،
ٻِيُون هونهِين هَٿَ هَڻَنِ، رُوندِيُون رُوئَڻَ وارِيُون.",Shah Abdul Latif Bhitai
"نَه ڪي رُوئَڻَ وارِيُون، نه ڪـٖي اوسارِينِ،
مُنهِين کي مارِينِ، مُنهِين سَندا ڏُکَڙا.",Shah Abdul Latif Bhitai
"سُورَ وراهيان، سَرَتِيُون! جي وراهيا وَڃَن،
ٻِيُون ڪوههُ ٻُجَهنِ، جَنِ سَندا، تَنِ سامُهان.",Shah Abdul Latif Bhitai
"مُٺِ مُٺِ سُورَنِ سَڀَڪِهِين، مُون وَٽِ وَٿاڻانِ،
ڀَرِيُون ڪِيو ڀُڻانِ، وِيا وِهائو نِڪري.",Shah Abdul Latif Bhitai
